Tyson Fury, gdje si? Znam da si puno pričao, da se želiš vratiti, a ja ovih 90.000 ljudi želim dati novu priliku da uživaju. Volim se boriti i borit ću se s bilo kime, rekao je nakon veličanstvene pobjede u meču života Anthony Joshua. Prozvao je Furyja koji je posljednjih dana u svojim objavama na društvenim mrežama često govorio kako će se vratiti i boriti s Joshuom, a sada je dobio i javni poziv mladog prvaka. I, kao što se očekivalo, ekspresno mu je odgovorio. 'Anthony, prihvaćam izazov. Dat ćemo svijetu najbolju borbu u 500 godina. Borit ću se s tobom, ti si san svakog boksača', napisao je Fury u odgovoru na izazov. Prije toga pohvalio je Joshuin šampionski nastup protiv Klička. 'Dobra borba Anthony, bio si između života i smrti protiv Klička. Ja sam se poigrao s tipom, zaplešimo.' Iako je put do realizacije ovog meča još dalek s obzirom da je Fury miljama od forme koja ga je dovela na vrh, ne treba čuditi ako promotori ekspresno proguraju Tysona do borbe za naslove. Gledatelji ga vole, on voli provocirati, a Joshua je sada boksač kojeg svi žele sruštiti. Red je poduži, nude se Wilder, sada i Fury, a u redu čekaju i ostali koji misle da imaju šanse protiv prvaka... 