U Osijeku se Dinamo predstavio konačno u dobrom izdanju, pobijedio s 1-0, a pogodak odluke djelo je Sigalija u 64. minuti Dinamo je u pretposljednjem kolu Prve hrvatske nogometne lige odradio svoj dio posla, u gostima je nadvisio Osijek s 1-0 (0-0), pogotkom Sigalija  u 64. minuti. Time je Rijeci “podario” imperativ pobjede u dvoboju protiv Cibalije na svom terenu, jer u posljednjem kolu Dinamo ugošćuje Rijeku, a prije ovoga kola momčad Matijaža Keka je imala pet bodova prednosti ispred Dinama. Dinamo se u Osijeku predstavio u dobrom izdanju nakon dugo vremena. Već u prvome dijelu bio je silno angažiran i napadački orijentiran, a zasluge što se na odmor otišlo bez pogodaka snosi vratar Osijeka Malenica koji je u nekih pet do šest intervencija doslovce izludio Dinamove napadače. Osijek je rijetko prijetio, zapravo rijetko je i prelazio centar. U nastavku se Osijek više posvetio obrani, Dinamo više nije stvarao prigode u serijama, no nakon greške posljednjeg reda obrane Osijeka u 64. minuti ukazala se prigoda Sigaliju koji nije pogriješio našavši se oči u oči s vratarom Malenicom. Nakon vodstva Dinama Osijek je krenuo prema naprijed, no nije imao ni snage ni kvalitete zaprijetiti Dinamu koji je ljubomornu čuvao vrijednu pobjedu koja može biti opterećujuća za Rijeku.