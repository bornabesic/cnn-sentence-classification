Završna smotra tenisača u londonskoj O2 Areni nije, na žalost, počela uspješno za hrvatske predstavnike. Prvi dan, na otvaranju turnira, na teren je izašao naš Ivan Dodig u paru s Brazilcem Marcelom Melom. Iako su se njih dvojica u srazu s legendarnom braćom Bryan, Mikeom i Bobom, dobro držala u prvom setu, u drugom su pokazala zašto u Londonu igraju svoj posljednji zajednički turnir i zašto će sljedeće godine potražiti nove partnere. Ništa im nije polazilo za rukom u tom drugom setu, pa su na kraju izgubili meč sa 6:7 (3), 0:6. Jednostavno, jedna lijepa i uspješna teniska priča završava. Goran u tri polufinala No, Masters ide dalje, večeras će na teren naš drugi predstavnik Marin Čilić, koji će se u šlageru dana, od 21 sat, sučeliti s domaćom uzdanicom Andyjem Murrayem. Marinu je ovo drugi nastup na Mastersu, prije dvije godine, nakon osvojena US Opena, zabilježio je tri poraza. Igra protiv prvog reketa svijeta koji će u O2 Areni imati ipak najveću potporu publike. – Bilo je fantastično osvojiti US Open, ali uspoređujući te dvije sezone, mislim da tada nisam igrao ovako dobro kao sada. U posljednjih pet mjeseci stalno sam igrao na visokoj razini, postigao sam jedan kontinuitet koji želim sačuvati i u Londonu. Istina je da su moje tijelo i psiha posljednjih tjedana bili pod velikim pritiskom, ali sad želim uživati. Na turniru sam osmorice najboljih, dio sam teniske elite i već je to samo po sebi veliki uspjeh. Uvjeren sam da ću u O2 Areni ove godine pokazati mnogo više nego prije dvije godine. Dobar rezultat u Londonu podignut će mi samopouzdanje i uoči finala Davisova kupa protiv Argentine – napominje Čilić, znajući da ga u prvom kolu čeka iznimno težak suparnik. – Andy igra u žestokom ritmu posljednjih mjeseci, a ovdje će biti posebno motiviran. Činjenica da je stigao do prve pozicije pokazuje koliko je napredovao u posljednjih godinu dana. Želi pobijediti u svakom meču i znam da mi neće biti lako – kaže Marin. I inače uspješnu godinu Škot želi dodatno garnirati naslovom na Mastersu. Ističe: – Ovo je bila sjajna godina za mene i želim je završiti na najbolji način, osvajanjem Mastersa. No, ne smijem toliko razmišljati o čuvanju prve pozicije jer će mi to onda biti preveliki pritisak. Samo se želim usredotočiti na svaki sljedeći meč. Proteklih godina nisam igrao dobro u Londonu, imao sam nekih traumatičnih poraza, no sada sam iskusniji. Osvoji li Čilić London, postat će prvi Hrvat koji je podigao trofej na završnom Mastersu. Dosad je najbliži tome bio Goran Ivanišević koji je nastupio na pet Mastersa, a na čak tri igrao je polufinale. Čilić prije dvije godine, kao i Ivan Ljubičić u svoja dva nastupa nisu prelazili skupinu. Slast igranja na završnom turniru od naših igrača osjetio je još Željko Franulović 70-ih godina. Samo za usporedbu, tada je budžet turnira iznosio 45.000 dolara, dok će se osmorica u Londonu ovaj tjedan boriti za čak 7,5 milijuna dolara. Pobjedniku će pripasti čak 2,2 milijuna, finalistu pola milijuna manje, dok se svaka pobjeda honorira sa 167.000 USD. Čak će i “gledatelj” Tomaš Berdych, koji će u Londonu imati status prve rezerve, zaraditi 95.000 USD. Nije loš tjedan za Čeha, još ako ima i dobro društvo. Uživo na Sportklubu Nakon dugo vremena, točnije poslije 14 godina, na Mastersu nećemo gledati ni Rogera Federera ni Rafaela Nadala. Španjolac je osigurao London, ali je ozlijeđen, a Švicarac je pak pao na 16. mjesto ATP liste. I tako velika četvorka svjetskog tenisa polako odlazi u povijest, stižu neka nova lica, primjerice u liku Dominica Thiema, 23-godišnjeg austrijskog tenisača. Iako imamo dvojicu predstavnika u Londonu, iako bi i Čilić i Dodig mogli odigrati značajne uloge, HRT, začudo, ne prenosi mečeve iz O2 Arene. Srećom, tu će prazninu dijelom popuniti Sportklub. Zahvaljujući toj televiziji, večeras u 21 sat možete uživati u spektakularnom meču između Murraya i Čilića, dvojice tenisača koji obilježavaju završnicu ove sezone.  