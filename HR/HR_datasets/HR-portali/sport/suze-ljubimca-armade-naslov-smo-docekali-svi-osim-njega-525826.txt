Mađar Barnabás Sztipánovics ubacio je s desne strane na peterac gdje se nalazio Admir Hasančić koji je zabio gol. Nije bio priznat. Zoran Krečak podigao je zastavicu još dok je lopta bila u zraku, što je glavni sudac Alojzije Šupraha i prihvatio. Naknadna HTV-ova analiza trodimenzionalnom tehnologijom pokazala je da je Krečak pogriješio tada, kao i nakon još jednog kontakta prije nego što je Hasančić postigao gol. Rijeka bi tom pobjedom osvojila HNL s dva boda prednosti pred Croatijom , koja je svoj posao u zadnjem kolu Lige za prvaka odradila pobjedom nad Varteksom 2-0 u Maksimiru pred svega 2000 ljudi . "Modri" su tako osvojili četvrti naslov prvaka i peti ukupno, a Rijeci se unatoč velikoj pogrešci nitko iz HNS-a ili sudačke organizacije nije ispričao. U reportaži Nove TV ljubimac Armade, Hasančić, prisjetio se tih trenutaka. - Sjećam se tog pogotka kao da sam sad na terenu, kao da ide taj centaršut i moja lijeva noga posprema loptu u mrežu. Samo mi taj trenutak na koji sam naviknuo svoje navijače. Svaki moj gol je bio ispraćen trkom prema navijačima - rekao je za Novu TV pa nastavio: - Međutim, dogodilo se što se dogodilo. Sad smo konačno dočekali, slavit ćemo noćima ako bude trebalo. Zaslužena titula bez ijedne mrlje. Napokon da je Rijeka uzela tu titulu. Napokon da smo svi to dočekali, osim jedino mog suigrača... - zastao je Hasančić pa zaplakao. Nije mogao suzdržati suze. Bio je to emotivan slom na prisjećanje bivšeg suigrača Gorana Brajkovića koji je prije dvije godine poginuo u prometnoj nesreći u 37. godini života. Naime, 28. lipnja 2015., u  prometnoj nesreći na raskrižju Ulice 43. istarske divizije i  Varljenske ceste u Opatiji, stradao je bivši igrač Rijeke, kijevskog Arsenala i NK Opatije. Dvaput je nastupio i za reprezentaciju Hrvatske.