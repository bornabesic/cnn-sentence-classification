Nakon što su u nevjerojatnom preokretu rukometaši Slovenije pobijedili Hrvatsku 31-30 u utakmici za broncu na Svjetskom prvenstvu, slovenski mediji slave svoje heroje. Slovenska novinska agencija STA objavila je pregled izvješća nekih slovenskih medija, pa je tako internetski portal "24ur.com" izvješće sa utakmice objavio pod naslovom "Osveta slatka kao teran, Slovenija nakon epskog preokreta došla do bronce na Svjetskom prvenstvu". Multimedijski portal RTV Slovenije navodi "Slovenci lavljeg srca ustali iz mrtvih i osvojili broncu zlatnog sjaja". Internetski portal "Ekipa24.si" u naslovu ističe "Veliki heroji", a u tekstu navodi: "Ovu utakmicu nećemo nikada zaboraviti. Kad smo već bili potopljeni naši dečki su se uzdignuli kao feniks iz pepela i u zadnjim sekundama pobijedili su Hrvate. Otvorite bocu terana za našu pobjedu". Čestitke slovenskim rukometašima su preko društvenih mreža objavili predsjednik države Borut Pahor i premijer Miro Cerar. Predsjednik Borut Pahor je objavio "Čestitam rukometnim junacima. Vrhunski povratak iz izgubljene situacije", a premijer Miro Cerar je napisao "Slovenci smo, ne žalimo se, već pobjeđujemo. Čestitam, bravo naši". 