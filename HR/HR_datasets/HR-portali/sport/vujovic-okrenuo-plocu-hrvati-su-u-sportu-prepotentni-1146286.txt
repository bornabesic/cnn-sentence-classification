Slovenski izbornik Veselin Vujović sa svojim je reprezentativcima zastao u zagrebačkoj zračnoj luci pri povratku u Sloveniju nakon osvajanja bronce na Svjetskom prvenstvu. Izjavio je kako bi volio postati hrvatski izbornik. – Lagao bih kada bi rekao da ne bih. Imam ugovor sa Slovenijom, no ako dođe do ozbiljnog razgovora s ljudima iz hrvatskog saveza, onda bih itekako razmislio – rekao je Vujović. No, potom je ipak 'promijenio ploču'. - Hrvati su u sportu prepotentni, uvjereni su da su svi iz okruženja lošiji od njih, posebno se to odnosi na Slovence. Hrvatska javnost željela je da vodim njihovu reprezentaciju, ali nisu to htjeli oni koji odlučuju. Sad se osjećam kao 'Janez' - rekao je Vujović za RTV Sloveniju te se ponovno osvrnuo na završnicu utakmice za broncu u kojoj je njegova momčad slomila Hrvatsku. - Kad momčad 20 minuta prije kraja gubi s osam razlike, to je svjetlosna godina od uspjeha. Ako momčad u 10 minuta prepolovi razliku trener mora uvjeriti igrače da sljedećih 10 minuta odigraju apsolutno najbolje što znaju, ne gledajući na to što će se dogoditi. Možeš smisliti genijalnu taktiku, ali ona može propasti. Dali smo srce i uspjeli - rekao je Crnogorac. 