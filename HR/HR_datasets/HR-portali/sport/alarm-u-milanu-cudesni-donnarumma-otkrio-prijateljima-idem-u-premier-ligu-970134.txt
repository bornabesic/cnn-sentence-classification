Foto: Getty Images / Guliver Image PRAVA sapunica dešava se na relaciji Milan - Gianluigi Donnarumma. Nevjerojatni 18-godišnji vratar i nasljednik Gianluigija Buffona nikako da s Rossonerima produži ugovor koji traje do 30. lipnja 2018. godine. Skromni Talijan više puta naglasio je kako želi ostati u klubu za koji navija od djetinjstva te postati njegov kapetan, ali gotovo da ne prođe nijedan dan, a da mediji s Apenina i Otoka ne lansiraju informacije koje govore suprotno. > Zlatni klinac koji će zasjeniti Buffona i Maldinija > BISER SVJETSKOG NOGOMETA NA RASKRŠĆU "Klub ga treba prodati za 150 milijuna eura"Prema posljednjim informacijama Donnarumma, čiji je menadžer kontroverzni Mino Raiola, navodno je odlučio da ne želi produžiti ugovor s Milanom, nego sljedećeg ljeta otići kao slobodan igrač. Raiola od novih vlasnika iz Kine traži garancije da će momčad Vincenza Montelle dobiti pojačanja i vratiti se na staze slave ili će u suprotnom mladi vratara napustiti Lombardiju, ali i Italiju. Kako pišu talijanski mediji, Gigio se navodno povjerio svojim prijateljima... "Spreman sam za odlazak u Premier ligu".  Na Otoku pravu bitku za njega vode dva Manchestera - United i City. Bogati klubovi s Old Trafforda spremni su dati Donnarummi petogodišnji ugovor, uz plaću od 87.000 eura tjedno, što je negdje oko 4,2 milijuna eura po sezoni. Zanimljivo je to da su Raiola i mediji donedavno gurali scenarij po kojem bi dijete Milana moglo završiti u Juventusu, ali su Rossoneri odlučno demantirali te navode, baš kao i sam vratar koji je poljubio grb Milana nakon poraza (2:1) u Torinu. Međutim, iako su kineski vlasnici i izvršni direktor Milana Marco Fassone poručili kako je novi ugovor i ostanak Donnarumme prioritet, talijanski i engleski mediji ponovno tvrde suprotno. Je li riječ o novom planskom traču kako bi Raiola povećao plaću svom igraču na San Siru ili u svemu doista ima istine, pokazat će vrijeme.