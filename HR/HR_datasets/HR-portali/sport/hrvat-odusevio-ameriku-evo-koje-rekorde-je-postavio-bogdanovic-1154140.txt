Bojan Bogdanović tek se nedavno priključio Washington Wizardsima, a već je oduševio navijače i postao njihov miljenik. Vjerojatno najbolju utakmicu u dresu novog kluba odigrao je noćas kada je u pobjedi nad Orlandom ugradio 27 poena. Hrvatski košarkaš imao je odličnu šutersku večer, pogodio je čak osam trica iz deset pokušaja. Sjajnim nastupom oborio je neke rekorde. Osam trica njegov je najbolji učinak u NBA ligi, a u povijesti Washingtona nikada niti jedna igrač s klupe nije uspio napraviti taj podvig. I ne samo to, Bogdanović je postao općenito tek peti igrač Wizardsa u povijesti s takvim tricaškim učinkom na jednoj utakmici. Bogdanovićeva sjajna predstava pomogla je Washingtonu da napravi nešto što nije uspio već 18 godina! Naime, noćas su u posljednju četvrtinu ušli sa zaostatkom od 11 koševa i na kraju su uspjeli doći do pobjede, što nisu napravili od 1999. godine i pobjede nad Philadelphijom. Hrvatski košarkaš u tom je razdoblju postigao čak 15 koševa, od čega i dvije trice u samoj završnici. "Fenomenalan posao, fenomenalan igrač!", komentirao je jedan od navijača Bogdanovićevo dovođenje, a ostali su se složili s njim, uvjereni su da sa širom klupom mogu daleko dogurati ove sezone. No, nisu samo navijači Washingtona hvalili Bogdanovića već i navijači drugih klubova koji su svojim sportskim rivalima čestitali na odličnom pojačanju. >>Nova sjajna partija! Bogdanović izbušio Orlando, a onda pogodio tricu za pobjedu     