Foto: Facebook ZAGREB i Rijeka bit će domaćini europske Univerzijade, koja će se održati sredinom srpnja 2016. godine. Odlučeno je to u Ljubljani, na zasjedanju Izvršnog odbora Europske sveučilišne sportske asocijacije, gdje je hrvatska kandidatura pobjedila onu portugalskog grada Coimbre, kojoj je to bio treći neuspješni pokušaj. Ono što je posebno bitno u današnjoj teškoj financiijskoj situaciji: Troškovi organizacije koštaju 38 milijuna kuna, no sudionici će sami plaćati kotizaciju, čime će se pokriti oko 40 posto troškova. Također, neka nitko ne misli da će se za potrebe ovog natjecanja graditi velebni stadioni, bazeni ili ne daj Bože, nove dvorane. Natjecanja će se odvijati na postojećim borilištima. Također, na Univerzijadi za tri godine, neće se natjecati zemlje, ni profesionalci sportaši, nego studenti, njih oko četiri tisuće iz 30-ak zemalja, s 200-tinjak sveučilišta, koja će moži predstavljati i njihovi polaznici iz drugih zemalja. Studenti će logično biti smješteni u studentskim domovima, a natjecat će se u: nogometu, košarci, tenisu, rukometu, stolnom tenisu, odbojci, odbojci na pijesku, veslanju, futsalu, badmintonu, džudu, tae kwon-dou. Vaterpolo će biti demonstracijski sport u Rijeci. Dvije trećine natecanja održat će se u Zagrebu, ostatak u Rijeci. Podsjećamo, Zagreb je 1987. bio domaćin "prave", svjetske Univerzijade. Igre čija je maskota bila vjeverica Zagi i koje su se odvijale pod motom "Svijet mladih za svijet mira", pomogle su da se glavni grad tadašnje Socijalističke Republike Hrvatske potpuno obnovi i ušminka. Od brojnih kapitalnih infrastrukturnih zahvata i ostvarenih projekata, koje Zagreb vjerojatno nikad ne bi dočekao da nije bilo Univerzijade, istaknimo sjajno uređenje Jaruna u ono što je i danas reprezentativan sportsko-rekreacijski kompleks, a do tada je bilo šikara. Izgrađena je Cibonina dvorana i toranj, tramvaj je došao i u Novi Zagreb, obnovljen je središnji zagrebački trg, hoteli Esplanade i Dubrovnik, studentski domovi Sava i Cvjetno, kao i Dinamov i Zagrebov stadion, te bazeni na Šalati.