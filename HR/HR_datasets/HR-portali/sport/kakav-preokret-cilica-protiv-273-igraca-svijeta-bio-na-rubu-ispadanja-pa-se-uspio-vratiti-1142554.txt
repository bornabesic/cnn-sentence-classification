Najbolji hrvatski tenisač Marin Čilić nakon velike borbe protiv Poljaka Jerzyja Janowicza prošao je u drugo kolo Australian Opena. 273. igrač svijeta vodio je 2:0 u setovima, no Marin je to uspio preokrenuti i na kraju slavio 4:6, 4:6, 6:2, 6:2, 6:3. Prvi hrvatski reket je peti put u karijeri okrenuo 0:2 u setovima, a zanimljivo drugi put protiv Janowicza. U dvoboju Davis Cupa 2014. godine poljski tenisač je u Varšavi vodio 2-0 u setovima, a na koncu je Čilić slavio 3-2. Bio je to ključni, treći bod za Hrvatsku koja je pobijedila 3:1. Čilić i Janowicz su igrali i 2012. u Parizu, a tada je slavio Poljak 2:0 u setovima. Čilić, koji je postavljen za sedmog nositelja na turniru u Melbourneu, je poveo 2:1 uz rani break, no potom je dozvolio suparniku da naniže tri gema za vodstvo 4:2 i mirno privede set kraju. U drugom setu obojica su čvrsto držala servis do 4:4. Poljak je potom načinio break, a zatim odservirao za drugi set i ogromnu prednost. Srećom, Čilić se tada probudio i dobio iduća tri seta. U nastavku meča 26-godišnji Poljak je osvojio samo sedam gemova ostavši bez senzacije na otvaranju turnira. Čilić je na koncu sakupio 26 aseva i 67 winnera. Imao je i osam dvostrukih pogrešaka, te 29 neprisiljenih pogrešaka. Dodajmo kako je Čiliću ovo bila druga pobjeda u zadnjih pet mečeva u pet setova. Sva tri meča u kojima je vodio 2:0 je izgubio. Od Švicarca Rogera Federera u četvrtfinalu prošlogodišnjeg Wimbledona, od Amerikanca Jacka Socka u četvrtfinalu Davis Cupa, te od Martina Del Potra u finalu Davis Cupa u studenom prošle godine. Prvi hrvatski reket u drugom će kolu igrati protiv Daniela Evansa ili Facunda Bagnisa. >> Marin Čilić: Jedna je stvar doći do finala, a druga osvojiti turnir