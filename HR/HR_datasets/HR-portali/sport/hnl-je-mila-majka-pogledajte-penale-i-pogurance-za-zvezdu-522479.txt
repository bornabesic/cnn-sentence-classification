Crvena zvezda i Partizan vode napetu bitku za naslov u srpskoj ligi. Partizan je nakon pobjede protiv Napretka u gostima zauzeo prvo mjesto da bi ga koji sat kasnije smijenila Zvezda, koja je doma pobijedila Vojvodinu 2-0.  Bila je to čudna utakmica na Marakani na kojoj je čak klupa Vojvodine razmišljala da igrače povuče s terena! Zvezda nikako nije uspijevala slomiti goste, a onda je dobila igrača više. Nitko ne zna kako, iako mnogi tvrde da znaju zašto. Nikola Antić pao je nakon duela s igračem Crvene zvezde, ustao je i prošao kraj njega, a sudac Srđan Obradović pokazao mu je crveni karton. Antić je u suzama napustio teren, ali to je bio samo početak cirkusa na Marakani. Zvezda je zabila za 1-0 iz penala koji je u najmanju ruku dvojben. Zapravo, pogledali smo snimku nekoliko puta i teško je vidjeti da postoji bilo kakav kontakt između igrača gostiju i Zvezdinog napadača. Pogledajte VIDEO PENALA. - Lopovska državo, sram vas bilo! Bruka i sramota... Borim se i ginem na terenu, ostavljam srce i radim pošteno i ovo sam zaslužio? Svaka čast mojim suigračima, stožeru i navijačima - napisao je lijevi bek Vojvodine Ivan Lakićević na Facebooku. Ubrzo je obrisao post, ali netko je sačuvao screenshot. Zvezda je za 2-0 protiv Vojvodine zabila u sudačkoj nadoknadi i preuzela je prvo mjesto od Partizana, oba kluba imaju po 46 bodova.  