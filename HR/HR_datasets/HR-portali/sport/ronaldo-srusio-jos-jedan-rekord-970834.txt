CRISTIANO RONALDO ušao je u povijest kao najbolji strijelac u povijesti najjačih europskih nogometnih liga. Real Madrid večeras je stigao kod Celte po nova tri boda kako bi pobjegao Barceloni i stavio ruku na naslov prvaka. Cristiano Ronaldo je u 10. minuti zabio za 1:0, a u 48. pogodio mrežu i drugi put, oba puta na asistenciju Isca. Ronaldo je time stigao do 24 gola u La Ligi ove sezone, ali time je srušio jedan veliki rekord. Prvi pogodak na utakmici bio mu je 367. prvenstveni gol u karijeri. Niti jedan nogometaš nije uspio postići više u najjačih pet europskih liga. Ronaldo je srušio rekord slavnog Engleza Jimmyja Greavesa koji je ostao na 366 golova.   Cristiano je za Real zabio 283 prvenstvena gola, a 84 je skupio u dresu Manchester Uniteda. Od aktivnih igrača Ronaldovom rekordu prijete samo dvojica, Messi je na 346 ligaških golova, a Zlatan Ibrahimović na 268.