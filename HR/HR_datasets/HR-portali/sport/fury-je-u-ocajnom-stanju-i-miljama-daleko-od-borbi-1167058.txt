Novopečeni profesionalni svjetski boksački prvak, 27-godišnji britanski teškaš Anthony Joshua, možda će se jednog dana naći u ringu s njegovim prethodnikom Tysonom Furyjem, ali prema riječima Joshuinog promotora Eddieja Hearna taj je meč "miljama daleko" od realizacije.  Tyson Fury je u studenom 2015. godine objedinio naslove po verzijama IBF, IBO, WBO i WBA svladavši na bodove Vladimira Klička. Uzvratni dvoboj trebao se dogoditi u srpnju 2016. godine, ali do te borbe nikada nije došlo, a Fury je u međuvremenu ostao bez svih naslova i još je suočen s optužbom britanske anti-dopinške agencije da je njegov nalaz iz veljače 2016. bio pozitivan na nedopuštena sredstva. Fury je nedugo nakon što je Anthony Joshua pobijedio Klička prekidom u 11. rundi, prošlu subotu pred 90.000 gledatelja na Wembleyju, svijetu objavio da bi "Joshuu mogao pobijediti s jednom rukom zavezanom iza leđa" te najavio povratak u ring za srpanj ove godine. "Mi bi očajnički željeli da se taj meč dogodi, jer je AJ uvjeren da bi lako pobijedio. To je velika borba, najveća moguća koja se nudi. No, on (Fury) je još miljama daleko od borbi. U očajnom je fizičkom stanju. Nema dozvolu i ponovno mora pred Britanski boksački odbor, a i pod istragom je za pozitivan test", izjavio je Eddie Hearn u razgovoru za talkSport. "Nitko mu više ne želi povratak od mene, ali još je miljama od toga. On neće biti sljedeći suparnik, jer se ne može na vrijeme pripremiti za taj meč", zaključio je Hearn. Anthony Joshua, neporaženi svjetski prvak u dosadašnjih 19 profesionalnih mečeva, mogao bi u sljedećem meču za suparnika imati aktualnog prvaka po WBC verziji Amerikanca Deontaya Wildera ili Vladimira Klička, iskoristi li 41-godišnji Ukrajinac mogućnost za uzvrat, koja mu je zajamčena ugovorom.