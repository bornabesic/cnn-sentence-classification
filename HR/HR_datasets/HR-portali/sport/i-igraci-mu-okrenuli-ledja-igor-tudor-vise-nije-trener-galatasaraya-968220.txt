Foto: Getty Images/Guliver Image U GALATASARAY je doveden kako bi klub poveo u borbu za naslov prvaka, a deset utakmica kasnije, slavni istanbulski klub mogao bi ostati i bez Europe sljedeće sezone. Igor Tudor je večeras, nakon domaćeg poraza od Kasimpase 3:1, upravi kluba ponudio svoju ostavku i čeka se samo hoće li je uprava Galatasaraya prihvatiti. Tudor je u Galatasaray stigao 15. veljače, no u deset utakmica osvojio je samo 13 bodova i klub ostavlja na 4. mjestu s 11 bodova manje od mjesta koja vode u Ligu prvaka i četiri više od mjesta koje vodi nigdje. U njegovoj vladavini, Galatasaray je izgubio derbije i od Bešiktaša i od Fenerbahčea, a drugoplasirani Basaksehirspor ga je pregazio 4:0. U prošlom kolu je slavio kod Bursaspora 5:0 i protiv Kasimpase izveo najjači sastav, ali bez uspjeha. Točka na "i" bilo je ponašanje igrača, koji su mu iza leđa razgovarali s predsjednikom i govorili protiv njega.