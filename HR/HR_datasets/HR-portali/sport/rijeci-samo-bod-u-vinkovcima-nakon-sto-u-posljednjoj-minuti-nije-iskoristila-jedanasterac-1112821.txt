Rijeka nije uspjela iskoristiti jučerašnji kiks Dinama i pobjeći modrima na četiri boda prednosti. Momčad Matjaža Keka danas je u posljednjoj utakmici 8. kola HNL-a odigrala 0:0 s Cibalijom u Vinkovcima. Imat će Riječani itekako žaliti za izgubljena dva boda. U sudačkoj nadoknadi imali su jedanaesterac nakon što je Jerbić u svom šesnaestercu srušio Vešovića. Loptu je na bijelu točku stavio Austrijanac Alexandar Gorgon te pogodio gredu. Junak utakmice tako je bio vratar Cibalije Matković koji je obranio nekoliko izglednih prigoda. Spomenimo i da je sudac Križarić poništio gol Rijeke u 72. minuti jer je vidio prekršaj Franka Andrijaševića. Rijeka je vodeća momčad lige s 20 bodova, jednim više od Dinama. Cibaliji je ovo bio četvrti osvojeni bod te više nije posljednja momčad lige. Začelje je zbog lošije gol-razlike preuzeo Split. >> Lokomotiva preokretom u drugom poluvremenu stigla do prve pobjede 