Nogometaši Dinama u Puli su pobijedili Istru 1961 bez velike muke i pobjedom od 3-0 došli do tri iznimno vrijedna boda. "Naša su očekivanja prije dolaska u Pulu bila jasna - osvojiti  tri boda i nastaviti s dobrim igrama koje smo pružali u posljednjim prvenstvenim utakmicama. Znali smo da nam neće biti lako, prvi gol smo na sreću postigli u prvoj dionici susreta, što nam je olakšao put ka pobjedi", kazao je trener 'modrih' Ivajlo Petev na konferenciji za novinare po završetku utakmice. Dodao je kako nije u potpunosti zadovoljan igrom no kako se kod igrača osjećao imperativ pobjede.  "Bila je to izuzetno važna utakmica za nas. Igra nije bila sjajna, no mi smo iskoristili svoje šanse, koje uistinu nije bilo puno i na kraju zasluženo pobijedili," ustvrdio je Petev dodavši kako Livakovića i Sose nije bio u momčadi zbog ozljeda. Momčad Istre 1961 djelovala je dobro do prvog primljenog pogotka te u prvih desetak minuta nastavka, sve ostalo bilo je za zaborav. "Individualna kvaliteta presudila je ovaj meč. Kvaliteta je bila na strani Dinama i tu nismo mogli ništa. Trudili smo se, pokušali smo utakmicu učiniti neizvjesnom, no nismo baš uspjeli. Čestitam Dinamu na pobjedi", istaknuo je trener Istre 1961 Marijo Tot. 