Rijeka je danas na Rujevici napravila još jedan korak prema naslovu. Momčad Matjaža Keka svladala je Inter s 2:0 i vratila se na plus osam ispred Dinama koji je ranije svladao Cibaliju. Bila je to rutinska pobjeda Rijeke koja je sve riješila u četiri minute. Prvi je gol zabio Mario Gavranović u 20. minuti nakon asistencije Josipa Eleza. Napadač Rijeke bio je na rubu zaleđa, no gol je priznat. Nakon toga je Antonio Bosec zaradio izravni crveni karton jer je srušio Romana Bezjaka koji je bio u izglednoj situaciji. Slovenac je sam izveo jedanaesterac i zabio za 2:0. Rijeka je s igračem više bila puno bolja momčad, no rezultat se do kraja utakmice nije mijenjao. Rijeka do kraja prvenstva kod kuće igra protiv Hajduka (13.5) i Cibalije (20.5), a gostuju kod Lokomotive (6.5.), Slavena (17.5) i u zadnjem kolu kod Dinama (27.5).