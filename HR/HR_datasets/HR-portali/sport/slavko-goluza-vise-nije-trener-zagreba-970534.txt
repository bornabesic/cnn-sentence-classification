Hrvatski rukometni prvak PPD Zagreb objavio je u utorak kako će u posljednjih pet prvenstvenih kola ove sezone momčad s klupe voditi Kasim Kamenica, iako je ovaj iskusni stručnjak trebao preuzeti dužnost trenera tek po završetku sezone.   Prije 10-ak dana PPD Zagreb objavio je kako će prvu momčad do kraja ove sezone voditi Slavko Goluža, no nakon neuvjerljive igre u finalu Kupa u nedjelju, kada je Zagreb svladao Nexe tek boljim izvođenjem sedmeraca, klupsko vodstvo odlučilo je kako će Kamenica odmah preuzeti dužnost trenera.   "Iako svjesni da ozbiljnom i velikom klubu kakav je rukometni klub Prvo plinarsko društvo Zagreb ne priliči napraviti i treću smjenu trenera u jednoj sezoni, u preostalih pet kola Premijer lige za prvaka rukometnog prvenstva Hrvatske, prvu ekipu rukometnog kluba Prvo plinarsko društvo Zagreb vodit će trener Kasim Kamenica.  Uprava kluba donijela je odluku kako je najbolje da trener kojega smo nedavno predstavili kao našeg šefa struke za narednu sezonu, dobije priliku kroz preostalih pet susreta i nekoliko desetaka treninga upoznati rukometaše PPD Zagreba kako bi imao bolji uvid u stanje prve ekipe i kako bi što bezbolnije krenuli u pripreme za novu sezonu. Sigurni smo kako je ovo dobra odluka koja će olakšati fazu prilagodbe novog trenera na igrače i obrnuto.  Trener Slavko Goluža, koji od 1. srpnja ima dogovorenu suradnju sa slovačkim prvakom Tatranom iz Prešova, još se jednom spremno stavio na raspolaganje i kao vjerni vojnik kluba olakšao hrvatskom rukometnom prvaku da uspješno završi natjecanje u hrvatskom rukometnom kupu i da klub s tako zaokruženom cjelinom može okrenuti novu stranicu.  Treneru Goluži zahvaljujemo se na lojalnosti i kvalitetnom radu te mu želimo sve najbolje u njegovoj daljnjoj karijeri", stoji u priopćenju PPD Zagreba.  Momčad PPD Zagreba u ovu je sezonu poveo Veselin Vujović koji je odstupio još u listopadu prošle godine nakon slabog ulaska u Ligu prvaka. Njega je zamijenio Silvio Ivandija koji je "trajao" do početka travnja ove godine, a uoči završnog turnira SEHA lige na toj poziciji naslijedio ga je Slavko Goluža.