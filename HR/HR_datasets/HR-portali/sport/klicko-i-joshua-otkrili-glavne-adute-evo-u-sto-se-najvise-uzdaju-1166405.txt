U Londonu je u petak održano službeno vaganje Britanca Anthonya Joshue i Ukrajinca Vladimira Klička, koji će se u subotu navečer pred 90.000 gledatelja boriti na stadionu Wembley za naslov svjetskog boksačkog prvaka u teškoj kategoriji verzija IBF, IBO i WBA.    Na vaganju, kojem je nazočilo čak pet tisuća navijača, dosad neporaženi svjetski prvak po IBF-u Joshua (27) je imao 113 kilograma, četiri više od bivšeg svjetskog prvaka Vladimira Klička, koji je 14 godina stariji i uzda se u svoje veliko iskustvo. "Osjećam da će sutra biti moja večer. Lošije stojim na kladionicama, ali nemojte zaboraviti - Joshua još nije osjetio kako je boksati ovako veliki meč, a ja ih imam bar deset iza sebe", kazao je Kličko, dok je Joshua kratko kazao da je potpuno koncentriran na meč, u kojem će imati golemu pomoć svojih navijača. "Nikad u životu nisam toliko trenirao kao u zadnjih tri mjeseca. Ja sam rođen u Watfordu, desetak kilometara od Wembleya i bit će kao da sam doma", izjavio je mladić nigerijskog podrijetla, koji je u ranoj mladosti imao problema s zakonom, no unatoč slavi još uvijek živi u istom stanu sa svojom majkom.  Ukoliko se u subotu na Wembleyu pojavio90.000 gledatelja, a sve su karte prodane, bit će to boksački meč s najviše gledatelja na britanskom teritoriju i srušit će se rekord kojeg su od 1939. godine držali Len Harvey i Jock McAvoy. Također, svaki od boksača dobit će po rekordnih 12 milijuna eura, a nikad prije se jedan boksački meč iz Velike Britanije nije prenosio na čak 140 TV-postaja, što svjedoči o ogromnom zanimanju za meč. Već sada se pretpostavlja da bi se bolja mjesta mogla na crnom-tržištu prodavati i po cijeni od 90 tisuća eura.   Olimpijski pobjednik iz 2014. godine Joshua na kladionicama je veliki favorit, ne samo iz činjenice da je svih svojih 18 profesionalnih mečeva pobijedio prije isteka zadnje runde, već i iz razloga što se Kličko nije borio čak 17 mjeseci, kada je senzacinalno izgubio meč za naslov protiv Tysona Furya. "Vladimir je imao preveliku pauzu, u tim godinama se ne možete boriti s vremenom", kazao je Joshua, dok je Kličko svjestan da bi novi poraz za njega mogao značiti i kraj karijere. Kličko ima 64 pobjede i 4 poraza, deset je godina vladao u ovoj kategoriji, no zadnji poraz u studenome 2015. godine od Furya ostavio je traga na golemome Ukrajincu, kao i dva Furyeva otkazivanja uzvrata nakon toga. Kličko se uzda u činjenicu da Joshua nikad nije boksao dalje od sedme runde, dok on ima čak 9 mečeva u 12 rundi.  "Iskustvo je nešto što se ne može kupiti. On je sada najjači ikad, izgleda kao Arnold Schwarzenegger, no vidjet ćemo kako će se Joshua snaći kada borba ode predugo za njega". Kličko se nada da će vratiti svjetski naslov po treći puta, a prije njega su u teškoj kategoriji to uradili njegov brat Vitalij, Evander Hoyfield, Lennox Lewis i Muhammad Ali. 