Dinamo je predstavio svoju prvu emisiju Plavi kvart u kojoj će predstavljati igrače, navijače i zanimljive priče iz modrog kluba. Pobliže će predstaviti prvotimce, saznati kako provode slobodno vrijeme, upoznati ih s privatne strane i proći s njima razne zanimljive teme. U moru velikih navijača Dinama pronaći će one po nečemu specifične i posvetiti dio emisije tim jedinstvenim pričama. Nogometna emisija koja nije samo o nogometu nešto je novo čime želi Dinamo približiti raznim uzrastima ljubitelja kluba i otkriti im razne detalje na jedan zanimljiv simpatičan način. Emisiju vodi Ivana Mišerić, a emitiranje će biti jednom mjesečno i to utorkom u 20 sati na Hrvatskoj nogometnoj televiziji. Navijačima ćemo u prvoj emisiji predstaviti mladog Antu Ćorića s kojim smo proveli ugodno poslijepodne, dok ćemo prikazati i priču o jednom zanimljivom navijaču iz Zagreba. Neki od detalja emisije koje možemo spomenuti su snalaženje prvotimca u ulozi komentatora i posjet najplavijoj kući na ovim prostorima. Emitiranje emisije na rasporedu je u utorak, 23.5., s početkom u 20h na HNTV. - Jako mi je drago što sam dobila priliku biti dio ovog projekta. Sretna sam jer su me svi lijepo prihvatili i brzo sam postala dio tima Dinama koji radi jednu lijepu priču za navijače. Ideja je emisije donijeti navijačima neke zanimljive tople ljudske priče, predstaviti igrače i navijače na poseban način, a moja je uloga biti poveznica njih, kluba i gledatelja s druge strane ekrana. Kroz emisiju ćemo pokušati približiti klub navijačima i otkriti detalje koje navijači do sada možda nisu imali priliku saznati. Potrudit ću se svima prenijeti tu jednu posebno lijepu energiju koja stoji iza svega ovoga i nadam se da će gledatelji biti zadovoljni – Ivana Mišerić. - Projektom emisije Dinama željeli smo napraviti iskorak u odnosu na sve ono što navijači i javnost inače mogu saznati o svom klubu putem klasičnih izjava ili intervjua. Ideja nam je prezentirati igrače, navijače i klub na jedan poseban način te kroz polusatnu emisiju informirati i zabaviti široku publiku koja svakodnevno prati modri klub. Kod osmišljavanja sadržaja, snimanja i montaže pokušali smo razmišljati kao navijači. Želimo istaknuti da smo, naravno, uvijek otvoreni i za ideje naših navijača za buduće epizode. Želio bih pohvaliti Ivanu koja je dio našeg tima u ovom projektu i besprijekorno je odradila zadatak, a njezin vedar duh i veseo karakter odlično su se uklopili u emisiju - Tomislav Rukavina, direktor sektora marketinga, prodaje i komunikacija GNK Dinamo.