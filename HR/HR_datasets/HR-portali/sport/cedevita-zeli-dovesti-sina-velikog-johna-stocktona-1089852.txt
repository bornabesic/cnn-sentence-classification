Nakon osvajanja trećeg uzastopnog naslova prvaka Hrvatske, cedevitaše je u njihovoj kući na Velesajmu dočekala navijačka bakljada, a potom i fešta kakve su već postale tradicionalne u Domu košarke Cedevita. Bend je svirao po željama, pa je tako netko naručio za finalne suparnike cibose onu od Novih Fosila “šuti samo šuti, šuti moj dječače plavi”. Štoviše, vidjeli smo i neke članove uprave, s majicom “Prvaci 2016” na čijoj je poleđini bio Cibonin logotip kojeg mete velika metla jer ishod finala protiv ‘izranjavanog” rivala bio takozvana “metla” (3-0). No, takve majice nisu nosili i bivši cibosi, sportski direktor Matej Mamić i prvi trener Veljko Mršić, jer oni su i danas zahvalni tom klubu što ih je igrački afirmirao i lansirao izvan hrvatskih granica. Whiteu se ne žuri kući Naslov su slavili i Amerikanci Pullen, White i Walker, koji Zagreb neće napustiti prije utorka jer u ponedjeljak je zajednička klupska večera. Uostalom, pričao nam je bivši NBA igrač James White, da se njemu niti ne žuri kući: - U ovo vrijeme prošle godine jedva sam čekao da napustim Kazanj, gdje sam igrao za Unics, a sada mi se uopće ne žuri. Jer, ova sezona u Cedeviti za mene je bila sjajno iskustvo. I prije su mi pričali američki košarkaši, ponajprije e Draper i Smith, da je ovo sjajan klub, no da je ovako dobro ipak nisam očekivao. Osim toga, bili su to ponajbolji suigrači koje sam imao u karijeri. U momčadi nismo imali mamlaza i šupaka. Pričao je White s guštom i o Cedevitinim mladim igračima, ponajprije o Marku Arapoviću koji će se danas zaputiti na probu u NBA kamp u Houstonu u kojem će boraviti nekoliko dana i nakon čega će se priključiti reprezentaciji. - Marko će biti dobar igrač jer ima još jako puno prostora za napredak, a pametan je momak, pun potencijala. A jako puno ga ima i 17-godišnji Musa koji uz to ima i mentalitet potreban za uspjeh. Gdje god da igra taj misli da je bolji od drugih, a baš takav stav ti je potreban da bi uspio u NBA. No, ipak ima nešto vezano uz Cedevitu što Whitea nije zadovoljilo. - Moje jedino razočarenje bila je ABA liga. Htio sam pomoći ovom klubu da se digne na viđu razinu i u tome sam u Euroligi uspio jer smo ušli u Top 16, no u ABA ligi nisam. Nismo bili prvaci. I predsjedniku kluba Mladenu Veberu, naslov prvaka regionalne lige nedosanjani je san. Želi li Duje u Europu? - Onaj beogradski finale koji smo izgubili od Cibone bila je naša najveća i još uvijek je neprežaljena prigoda za regionalni naslov. Zajedno sa sportskim direktorom Matejem Mamićem i prvim trenerom Veljkom Mršićem, predsjednik će analizirati stanje s ugovorima i napraviti strategiju za prijelazni rok. - Moramo vidjeti tko od igrača želi otići, a ima ugovor s nama. Koliko znam to je Miro Bilan koji je ovom klubu jako puno dao i on je zaslužio da ga uz primjerenu odštetu pustimo. Želim mu svu sreću i neka nam se jednog dana vrati. Babiću pak ističe ugovor, no i on je puno dao ovom klubu. Volimo ga pa ćemo sjesti i vidjeti možemo li ga zadržati. Za vjerovati je da klub neće moći zadržati Jacoba Pullena, da će se zahvaliti Henryju Walkeru, da će im Luka Žorić biti preskup, pa će uz vjerojatni odlazak Bilana trebati dovesti nove petice. U tim kombinacijama spominju se Darko Planinić i Josip Sobin, a postoji čak i kombinacija po kojoj bi Ivica Zubac, bude li to interes NBA kluba koji će ga draftirati, odigrao sezonu u Cedeviti i tek onda otišao preko Atlantika. A i na toj strani svijeta Cedevita se zanima za nova pojačanja, pa se tako razgovara oko Davida Stocktona (24, 180 cm), sina legendarnog Johna Stocktona, kojem je majka Hrvatica što ga kvalificira i za dobijanje hrvatske putovnice. Stockton je prošlu sezonu proveo u razvojnoj ligi (NBDL) u kojoj je knjižio 18 koševa i 7 asistencija po utakmici, a suigrač mu je bio Duje Dukan, koji je također na radaru hrvatskog prvaka. No, tu je ključno pitanje da li Dukan uopće želi u Europu ili se želi  boriti za mjesto u Sacramento Kingsima. >>Mršić: Kada Luka igra dobro onda i mi igramo, pravi je igrač za izbornika Petrovića