Ponosan sam, ali sam i malo nesretan. Odgojio sam puno sjajnih golmana, i umjesto da radim i odgajam nove, sjedim kući i besposličarim, kazao nam je Tonći Gabrić. Njegova dva učenika, Kalinić i Subašić, danas su najbolji golmani belgijske i francuske lige. - Baš smo Vjekoslav Tomić i ja prije dva tjedna sjedili kod Kale u Gentu, prisjećali se dana kad su njih dvojica bili na Poljudu. Nedostajao nam je samo Suba pa da bude kao nekad, kad smo bili na pripremama Hajduka - kaže Tonći Gabrić te dodaje da ga uspjesi Subašića i Kalinića nisu uopće iznenadili. - Uvijek sam vjerovao u njih. Da samo znate koliko sam imao otpora u Hajduku zbog njih dvojice, pogotovo zbog Lovre. Nadam se da će obojica još puno napraviti. Subašić me već dostigao, a Kale će dostići i mene i Subašića, u to sam posve siguran - nasmijao se Gabrić, kojeg i danas zezaju da je spreman kao u dane kad je Hajduk igrao Ligu prvaka. Uspjesi Subašića i Kalinića nisu iznenadili ni Stipu Pletikosu. - Subašić već dugo brani na vrhunskom nivou, baš kao i Kalinić. Uvijek sam govorio da će obojica svoju vrijednost potvrditi tek u jačim sredinama, u jačoj konkurencij, kad odu u inozemstvo. Ne samo zato što su vrhunski golmani nego i zato što su pravi karakteri – kaže Pletikosa i dodaje: - Kvalitetan sportaš prije svega mora biti kvalitetan čovjek, a za to je, osim odgoja u obitelji, presudan odgoj u klubu. Imao sam sreću da su me kao golmana i čovjeka odgajali Siniša Jalić, Mladen Pralija, Ivan Katalinić, Tonći Gabrić... Inzistirali su na pristojnom ponašanju. Pletikosa, Subašić i Kalinić poštovani su i među protivničkim navijačima, nikad im nisu zviždali ili im pogrdno skandirali ni protivnčki navijači. - Meni je nevjerojatno što neki igrači sebi dozvoljavaju, vrijeđaju suce, protivničke igrače i trenere, pa i navijače. Sve se to vrati prije ili kasnije. Treba biti sportaš i osoba u svakom trenutku, ne samo prema svojim suigračima, trenerima i navijačima, nego i prema protivnicima i njihovim navijačima. I Pletikosi je nepojmljivo da trener koji je praktično odgojio i njega, i Subašića, i Kalinića sjedi besposlen. - Žao mi je što se ne cijeni Tonćijevo iskustvo i znanje, jer iza njegova rada su ipak ostali rezultati. Na stranu klub, u kojem se često mijenjaju treneri i stožeri, ali ne mogu vjerovati da nije dobio priliku ni u reprezentaciji, pa čak ni u mladoj. A zadnjih deset ili petnaest godina uglavnom brane golmani koje je on trenirao i odgajao – zaključio je Pletikosa. Kalinić je nakon samo šest mjeseci postao najbolji golman belgijske lige, što je zaista veliki pothvat. - Dizao se i odlično branio, nije to lako kad si novi u klubu, u ligi... Nagrada će mu biti veliki poticaj za dalje, vjerujem da će u budućnosti otići u veći klub, u jaču ligu – smatra Subašić, koji je bio među prvim Kalinićevim čestitarima. Njihov mentor Tonći Gabrić bez posla je već dvije godine, kad mu se tadašnji trener Hajduka Igor Tudor zahvalio na suradnji. I dok njegovi učenici uživaju, rade punom parom, Tonći, eto - sjedi bez posla. OPROSTIO SE ISKLJUČENJEM KALINIĆ MU JE DAROVAO MERCEDES