Real i Barcelona vode neizvjesnu utrku za naslov u La Ligi, a iako imaju isto broj bodova, Real je u prednosti jer ima i utakmicu manje. Madriđani u zadnjem kolu gostuju kod neopterećene Malage čiji vlasnik poručuje: - Smeće katalonsko neće doći ni blizu trofeju. To je na Twitteru napisao šeik Abdullah bin Nasser bin Abdullah Al Ahmed Al Thani, vlasnik Malage. Nakon sramotne izjave reagirala je i Barca te ga je prijavila udruzi prvoligaša, nogometnom savezu, vijeću za sport i državnim tijelima. باذن الله بينجلدون على ارض الملعب لكن حثالة كتالونيا لن يشموا رائحة الدوري بعد تأليف الاكاذيب على المدرب ميتشلhttps://t.co/ZIbeMJjHjq Vlasnika Malage iživciralo je tumačenje jedne izjave koju je dao trener njegova kluba Michel, inače Realov igrački velikan, a to tumačenje katalonski mediji razumjeli su kao da će Malaga igrati pod ručnom u tom zadnjem kolu protiv Reala. Šeik je to nazvao lažima i poručio 'katalonskom šljamu' da neće prismrdjeti trofeju. No Michel si je za to tumačenje sam kriv jer je svojim riječima zapravo izazvao ovaj skandal. Michel je komentirao situaciju iz 1992. godine kad je Real igrao protiv Tenerifea u zadnjem kolu i imao je bod više od Barcelone. Tenerife je tada vodio Jorge Valdano, još jedan Realov velikan. Real je na poluvremenu vodio 2-0, ali u drugom dijelu Tenerife radi preokret i naslov odlazi Barceloni. Michel se osvrnuo na to i ispalio: - Ja sam puno veći realovac od Valdana.  E sad, što je mislio reći s time i kako je to zvučalo... Pokušao se Michel izvući nakon toga, ali nije mu baš išlo. - Real je moj klub, ali to je i Malaga. Moram poštivati ovo prvenstvo. Želio bih da odluka ne bude u zadnjem kolu pa da ne moram pobijediti svoj klub - dodao je Michel. I tu se ubacio katarski šeik koji je poručio da će Malaga uz pomoć Boga pobijediti Real, ali i da katalonsko smeće neće doći ni blizu naslovu. Ako zadnje kolo bude odlučivalo, ova šeikova izjava nema baš nikakvog smisla. Zapravo, bit će čudo da Barcelona osvoji naslov ako u zadnje kolo uđe bodovno izjednačena s Realom. Uz sve ovo i sudačke 'pogurance' koje je Real imao ove sezone, Katalonci slobodno mogu zaboraviti na titulu i okrenuti se kupu i sljedećoj sezoni. No, i sami su djelomično krivi za to. Real je imao nekoliko kikseva nakon kojih je Barca mogla preuzeti tron i odvojiti se, ali nije uspjela. Jedan od većih kikseva bio je i poraz u La Coruni protiv Deportiva kojem je Real nedavno zabio šest komada. 