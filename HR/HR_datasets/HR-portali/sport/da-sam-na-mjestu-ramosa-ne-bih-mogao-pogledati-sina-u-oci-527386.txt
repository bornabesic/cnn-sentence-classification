Juan Cuadrado prvi je igrač u povijesti Lige prvaka koji je u finalu dobio crveni karton kao zamjena. Kolumbijac nije mogao vjerovati da je dobio drugi žuti karton, a Rio Ferdinand ne može vjerovati da je Sergio Ramos tako naglasio taj njihov duel. - Ne znam kako bih stao pred sina i pogledao ga u oči da sam napravio ovo što je Ramos na kraju utakmice - rekao je bivši stoper Manchester Uniteda. Ferdinand radi kao komentator za BT Sport i nije mu jasno zašto jedan od najboljih braniča svijeta radi ovakve stvari. Istina, bilo je kontakta između njih Ramosa i Cuadrada, ali baš takvog da bi se stoper Reala trebao previjati od bolova? - Da se razumijemo, Ramos je svjetska klasa, godinama igra na visokoj razini za klub i reprezentaciju. Ali ovo? Kad vidi snimku, i njega će biti sramota - dodao je Ferdinand. Real je vodio 3-1, do kraja je bilo šest minuta. Sergio Ramos je sjajnim startom izbio loptu ispred Juana Cuadrada. Kolumbijac je krenuo izvesti aut i presjekao je put Ramosu. Stoper Reala bacio se kao da ga je udario kamion.