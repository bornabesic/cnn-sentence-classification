Ana Konjuh uspješno je odradila posao u 1. kolu ovogodišnjeg Roland Garrosa, Dubrovkinja je protiv Crnogorke Danke Kovinić (108. na WTA listi) slavila u dva teška seta sa 7:5, 7:6 (4) i tako izjednačila međusobni omjer na 2-2. Konjuh je nakon meča bila zadovoljna. - Uvjeti na terenu bili su jako teški, velika vrućina, jako mi je drago što sam uspjela dobiti meč u dva seta. Da smo otišle u treći, moglo je biti svašta. Danka i ja dobro se poznamo, prijateljice smo, i protiv nje uvijek mi je teško. Inače, zdravlje je u redu, ozljeda trbušnog zida koja me je mučila u zadnje vrijeme je prošlost i potpuno spremna dočekujem nastavak turnira - rekla je Konjuh kojoj će sljedeća suparnica biti pobjednica dvoboja između Poljakinje Magde Linette i Francuskinje Alize Lim.  S igrom kakvu prikazuje, Konjuh bi ove godine mogla ostvariti svoj najbolji nastup na pariškoj crvenoj zemlji, ovo joj je treća godina zaredom kako je izborila 2. kolo. Ako dobije i sljedeći meč jako će teško zaigrati sljedećeg tjedna na WTA turniru u Bolu gdje je lani igrala u polufinalu. - Vidjet ćemo, naravno da je dobar rezultat u Parizu prioritet i daj Bože da budem što dulje na turniru. A ako se dogodi da ispadnem ranije, moj tim i ja odlučit ćemo gdje ćemo igrati sljedećeg tjedna - dodala je Ana. Put Donne Vekić na ovogodišnjem Roland Garrosu završio je na početku, izgubila je od 32. nositeljice, Kineskinje Shuai Zhang (34. na WTA listi) sa 5:7, 4:6. Vekić je imala svoju priliku, u prvom setu propustila je prednost od 5:2, a u drugom je imala 4:2 i dvije lopte za vodstvo od 5:2, no - nije išlo. - U trenucima kad sam imala tu prednost, Zhang je u oba seta počela igrati jako dobro, boriti se za svaku loptu, jednostavno nisam mogla završiti setove - rekla je Vekić i nastavila: - Sve u svemu, nisam jako razočarana, mislim da sam, unatoč porazu, odigrala solidan meč i da je nekoliko ključnih lopti otišlo na njenu stranu. Uostalom, ona ima i bolji renking, ipak je nositeljica u Parizu i nije da sam očekivala sigurnu pobjedu. U zadnje vrijeme igram iznad svojih očekivanja, rezultati su sve bolji, Prošla sam kvalifikacije Madrida i Rima, s tim da sam na ovom drugom turniru imala i manje probleme s ozljedom. Sve su to dobri znakovi za mjesece koje dolaze, jer poznato je da zemlja nije moja najdraža podloga - istaknula naša tenisačica. Jedva čeka turnire na travi. - Na travnatoj podlozi mnogo očekujem, na njoj najradije igram. Što se tiče renkinga do kraja godine, nije nerealno očekivati da će plasman na WTA listi biti sve bolji, možda i ispod 50. mjesta - nada se Osječanka.