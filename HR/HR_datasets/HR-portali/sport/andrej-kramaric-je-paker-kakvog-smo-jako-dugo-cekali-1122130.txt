Odmah nakon Europskog nogometnog prvenstva na Rebru se podvrgnuo operaciji nosa koja je napravljena zbog hipertrofije donjih nosnih školjki. Andrej Kramarić (26) je, naime, godinu dana imao problema s disanjem i želio je to što prije riješiti kako bi spreman dočekao novu, za njega možda i ključnu sezonu. A kako je krenula, čini se da će biti sezona iz snova. U Hoffenheimu je učvrstio mjesto u početnom sastavu, trener Julian Nagelsmann iznimno mu vjeruje, koristi ga na lijevoj strani ili kao drugog napadača, a Andrej mu povjerenje vraća na najbolji mogući način – vrhunskom formom. U prvih sedam utakmica postigao je pet golova i četiri puta asistirao, a napokon je dobio i pravu priliku u reprezentaciji. Iako ga dosad Ante Čačić nije previše koristio (u devet nastupa do posljednje reprezentativne akcije u prosjeku je igrao svega 14 minuta), ozljede prvotimaca gurnule su Kramu u prvi plan. A on je odmah pokazao da se na njega mora itekako ozbiljno računati! Čačić ga je postavio iza Marija Mandžukića, a on je oplemenio igru kockastih, dao joj jednu drugu dimenziju koja će nam zasigurno dobro doći u nastavku kvalifikacija. S dvije asistencije, jednom protiv Kosova i jednom protiv Finske, Kramarić je u ovom trenutku postao najbolji asistent Europe! Zbog takvih se kupuju karte – Ide mi ove sezone, pa u svakoj utakmici zabijem ili asistiram! Dobro, asistencija je više, ali neka, lijepo je i to. Glavno je da sam u nečemu među najboljima. Mogu reći da sam zadovoljan formom, nadam se da ću nastaviti igrati na ovoj razini – rekao je Kramarić o kojem svi posljednjih dana govore u superlativima. – A što da kažem o Kramariću, a da drugi već nisu rekli? On je odličan igrač, a prema mojem mišljenju, jedini je od naših napadača koji može bez problema igrati u veznom redu. Ima odlične trkačke kapacitete, može igrati na više pozicija, zna asistirati, a ima i odličan nos za postizanje golova – rekao nam je Igor Cvitanović. Kramarić je jedan od onih igrača zbog kojih se kupuju ulaznice i odlazi na utakmice. Zna biti atraktivan, odlično se kreće i, kako je rekao legendarni Slaven Zambata, oduvijek se vidjelo da ima “ono nešto”. U Njemačkoj je napredovao i u taktičkom te trkačkom smislu, dobio je na čvrstini i agresivnosti koje su mu ponekad malo nedostajale. No, hoće li nakon povratka ozlijeđenih igrača ponovno na klupu? Ante Čačić je tip koji ima svoja uvjerenja, nije podložan revolucionarnim promjena osim ako ga prilike ne natjeraju, što se vidi i po tome da tijekom utakmice prilično kasno radi izmjene. Međutim, dobra je stvar za Kramarića to što je iskoristiv na puno pozicija, odlično se prilagođava novim ulogama. – Iako Kramarić može igrati najisturenijeg igrača, mi imamo dva vrhunska napadača – Mandžukića i Kalinića. Po meni je Andrej puno bolji kao povučena špica jer jako dobro sudjeluje u igri, zna razigrati, a možda je i najbolji kad ulazi iz drugog plana – kaže Cvitanović. Nizao je Cvita pohvale na račun rasnog strijelca. – Ima sposobnost ubacivanja u međuprostor i odlično se snalazi u toj ulozi. Odigrao je jako dobro protiv Kosova i Finske, ali to mu ne jamči da će uvijek biti u prvoj postavi jer inače to igra Rakitić, a svi znamo da je on fenomenalan igrač. Vjerujem da će izbornik Čačić to znati posložiti, da će pronaći mjesto za svakoga jer oni mogu i zajedno igrati. Kramarića se zaista može iskoristiti na više načina. Izbornik Čačić zasad preferira sustav 4-2-3-1, u kojem je najčešće iza napadača ordinirao Ivan Rakitić. No, to ovisi i o protivniku pa bi u utakmicama protiv nešto slabijih protivnika mogao povući Rakitića uz Modrića, a tu bi se onda otvorilo mjesto za Kramarića koji bi svojim “loptama s očima” hranio napadače, kao što je već pokazao da može.  Zamjena s Perišićem Isto tako, mogao bi pronaći svoje mjesto i na desnoj strani, što mu nije primarna pozicija, ali bi se zasigurno snašao jer iznimno svestran na svim ofenzivnim pozicijama. Zasad su to igrali Brozović te mladi i talentirani Marko Pjaca, ali njih dvojica ove sezone nemaju veliku minutažu i mogli bi ispasti, što bi mogao iskoristiti Kramarić i tijekom susreta zamjenjivati poziciju s Ivanom Perišićem. – Za mene je Kramarić igrač koji je zasluženo na pragu prvih 11 u reprezentaciji, ali može i ulaziti s klupe, uvjeren sam da može napraviti preokret kad uđe na travnjak – zaključuje Cvita koji, očito, jako voli igrača kojeg su mnogi od malih nogu proglašavali njegovim nasljednikom u Dinamu, ali on je spletom okolnosti veći trag ostavio u Lokomotivi i Rijeci. Sve u svemu, Kramarić je na početku ove sezone još jednom skrenuo pozornost na sebe i vrijeme je da prestane biti “onaj koji ima potencijala” i postane jedan od lidera u reprezentaciji, svježa krv koja će, kako smo već ustvrdili, donijeti novu dimenziju. Njegova lucidna rješenja i instinkt za golove izbornik Čačić mora znati što bolje iskoristiti. Dobro će mu doći u nastavku borbe za odlazak u Rusiju. Jer, njegov trenutačni prosjek od 14 minuta po susretu daleko je premalen za igrača takvog kalibra, mogućnosti i znanja. Stoga je iznimno teško povjerovati da je u 17 nastupa samo jednom igrao svih 90 minuta, i to u debiju na prijateljskom susretu protiv Cipra. Valjda će se i to uskoro promijeniti, bilo bi vrijeme, a bilo bi i zasluženo. >>Priča je objavljena u sportskom tjedniku Max! 