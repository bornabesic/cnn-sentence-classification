Nakon odrađenih priprema u Sv. Martinu na Muri te pripremne utakmice sa Slaven Belupom, pred mladim hrvatskim reprezentativcima put je u Njemačku na U-19 Europsko prvenstvo u sklopu kojeg ih u skupini B očekuju dvoboji s Nizozemskom, Francuskom i Engleskom, piše HNS. Mladi vatreni Euro otvaraju susretom s Nizozemskom 12. srpnja u 12 sati, u petak 15. srpnja snage će od 19:30 sati odmjeriti s Francuskom, dok će tri dana kasnije od 12 sati zaigrati s Engleskom. Izbornik Ferdo Milin dao je povjerenje ovim mladićima da predstavljaju Hrvatsku na U-19 Europskom prvenstvu koje se igra u Njemačkoj. Vjerujemo u vas momci! #BudiPonosan #Hrvatska #BeProud #U19 A photo posted by Hrvatski nogometni savez (@hns_cff) on Jul 11, 2016 at 3:06am PDT   Izbornik Ferdo Milin na Europsko će prvenstvo povesti Mateja Hudećeka, Vinka Soldu, Bojana Kneževića, Davora Lovrena, Karla Plantaka, Nikolu Mora, Ivana Božića, Matiju Fintića i Marijana Čabraju (Dinamo), Ivana Nevistića (Rijeka), Karla Leticu (Hajduk), Luku Ivanušeca (Lokomotiva), Kristijana Jakića (Split), Martina Erlića (Sassuolo), Josipa Brekala (Wolfsburg), Frana Brodića (Club Brugge), Andriju Balića (Udinese Calcio) te Silvija Anočića (Roma). - S obzirom na viđeno na pripremama u Sv. Martinu na Muri te u utakmici sa Slaven Belupom, kao i analizirajući svaki trening te s obzirom na činjenicu da nam se nisu priključili Šemper, Benković i Sosa, ovaj popis je napravljen na takav način da svaki igrač može u određenom trenutku odigrati na dvije, tri, pa neki i na četiri pozicije što je jako važno na ovakvom turniru. Što se samih priprema tiče, jako sam zadovoljan koncentracijom igrača te njihovom količinom žara. Samo se nadam da ćemo sve to prebaciti i na utakmice Europskog prvenstva koje su pred nama - kazao je Milin prilikom objave konačnog popisa putnika na U-19 Euro. 