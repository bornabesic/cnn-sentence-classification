Sinoć se od nogometa oprostio veliki Francesco Totti. Rekao je posljednje zbogom Olimpicu iako on sam nije htio otići. Dirljiv trenutak za sve nogometne obožavatelje... Njegova priča nema baš nikakve veze s Kokeom niti postoji neka dublja poveznica osim činjenice da je Španjolac zaplakao prilikom potpisivanja novog ugovora s Atletico Madridom, s jedinim klubom za koji je igrao. A to je nešto što se danas vrlo rijetko viđa. Vjernost jednom klubu danas je endemska pojava. - Prvo bih želio reći hvala, posebno svim svojim trenerima i suigračima od svoje šeste godine pa do danas. Svi oni učinili su me osobom kakva sam sada i želim im zahvaliti na tome. Bratu, nećaku, djevojci.. Svi su oni bili tu za mene. Naravno, želim zahvaliti i klubu koji je toliko vjerovao u mene - rekao je Koke. Koke je dijete Atletico Madrida i cijelu karijeru je proveo u klubu s velebnog Vicente Calderona. Od svojeg profesionalnog debija 2009. godine do danas upisao je 220 nastupa u Primeri. Prošao je sve selekcije španjolske reprezentacije, a 2013. debitirao za seniorsku vrstu. Iz godine u godinu je sve više napredovao i posljedično navukao oči mnogih skauta na sebe. No, redom je odbijao sve ponude. Htio ga je ukrasti i Real Madrid, Dani Carvajal je osobno nagovarao čelnike Reala da dovedu Simeonovog ratnika. Koke nije htio ni čuti... Rođeni Madriđanin si je novim ugovorom zapečatio sudbinu. I kad napišemo "zapečatio" ne mislimo ništa loše. Nema tu nikakve negativne konotacije. Koke je odlučio cijelu karijeru provesti u Atleticu. A tome svjedoči i njegov ugovor po kojem ostaje najmanje do 2024. godine. Ratnik, vjeran prijatelj i vječiti nogometni romantik. Koke je odlučio ostati... Zauvijek.