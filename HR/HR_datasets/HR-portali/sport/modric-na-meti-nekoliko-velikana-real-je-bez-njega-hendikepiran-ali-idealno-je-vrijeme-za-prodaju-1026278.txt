Nogometaš njegova profila, koji igra famoznu, box-to-box igru (u oba smjera), na iznimnoj je cijeni, to jest rijetki su igrači koji imaju fizičke, tehničke, kao i mentalne i motoričke predispozicije za obavljane te zahtjevne uloge na terenu. Kapetan hrvatske nogometne reprezentacije, Luka Modrić, igra još jednu fantastičnu sezonu za svoj Real Madrid. Može se reći da je vođa momčadi, a ‘Galacticosi’ su pod njegovom ‘generalskom’ palicom ove sezone na pragu osvajanja Lige prvaka i La Lige. Ipak, ma koliko se činilo nestvarnim, Luka Modrić ovoga ljeta mogao bi napustiti redove Real Madrida. Modrić je zagazio u 32. godinu života, dobio je novi, podebljani, ugovor koji mu garantira još veću vrijednost, a ionako vrijedi oko 45 milijuna eura. Nogometaš njegova profila, koji igra famoznu, box-to-box igru (u oba smjera), na iznimnoj je cijeni, to jest rijetki su igrači koji imaju fizičke, tehničke, kao i mentalne i motoričke predispozicije za obavljane te zahtjevne uloge na terenu. Stoga ne čudi baš toliko silan interes za njegovim uslugama. Engleski Dailystar, pa i brojni drugi europski mediji, tvrdi kako Modrića potražuju Bayern, Chelsea, Tottenham, PSG, Juventus, a u utrku se uključio i Milan. U svakoj od tih momčadi Modrić bi vrlo lako našao svoje mjesto u momčadi. S Ancelottijem je već surađivao u Realu i Talijan zna dobro kako ga može iskoristiti i zbog toga se Bayern ističe kao vjerojatni novi klub hrvatskog veznjaka. Modrić dobro poznaje engleski nogomet i lako bi se uklopio u Conteovu formaciju, odnosno, u njegove taktičke zamisli koje se zapravo i temelje na koherentnoj, momčadskoj igri u oba smjera. Dakle, nije isključiv ni povratak na Otok PSG se jednostavno mora nametati kao jaki konkurent jer im je ponajbolji veznjak Marco Verratti najavio odlazak i Parižani će vjerojatno tražiti zvučno ime, a ima li zvučnijeg od Modrića? Naravno, da ne spominjemo da imaju najveću platežnu moć od svih konkurenata. Juventusu ne nedostaje veznjaka, ali našlo bi se mjesta za Modrića, ako se već tražilo mjesta za Rakitića prošle zime… No, najveće iznenađenje je interes Milana. Novi kineski vlasnici imaju predubok džep i kronično im nedostaje kvalitetnog kadra, a kako planiraju povratak na vrh lige i planiraju 2018. godine igrati Ligu prvaka, mogli bi ‘iskrcati’ koliko god je potrebno za pojačanja. Štoviše, već su dogovorili transfere Matea Musacchija, Ricarda Rodrigueza i Francka Kessieja, a to dovoljno govori da misle ozbiljno. Najmanje je vjerojatan povratak u Tottenham, premda ne treba u potpunosti isključiti tu opciju. Modrić je u dobrim odnosima s bivšim klubom, a kako Tottenham pametno ulaže svoj novac i ne rasipa ga uzalud na nepotrebna pojačanja (barem nisu ove sezone), neće imati problema s Lukinom odštetom. Isto tako, klub je to koji se već par sezona bori za naslov prvaka i sudjeluje u elitnom europskom natjecanju. E sada, Modrić je u par navrata kazao kako bi volio ostati u Madridu do kraja karijere, ali problem je što Florentino Perez ima fetiš na ‘megapojačanja’ koja obično Real koštaju 50 ili više milijuna eura, a kako bi se podmirio financijski fair play, netko mora i otići. Nažalost, Modrić je trenutno među starijima, ali cijena mu je još uvijek izrazito visoka i postoji opcija da Real to već ovoga ljeta iskoristi. 