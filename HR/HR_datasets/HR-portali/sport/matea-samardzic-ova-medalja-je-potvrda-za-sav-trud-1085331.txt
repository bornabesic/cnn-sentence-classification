Nakon što je u utorak osvojila broncu na 200 m leđno na Europskom prvenstvu u Londonu, hrvatska plivačica Matea Samardžić nije imala previše vremena za slavlje. Već u srijedu prije podne je nastupila i u kvalifikacijama utrke na 100 metara leđno i osigurala plasman u polufinale. Mlada 21-godišnja Splićanka članica Mornara je u kvalifikacijama zauzela 10. mjesto s rezultatom 1:01.27. U kvalifikacijama je nastupila i Ema Šarar osvojivši 38. mjesto s rezultatom 1:03,95. Najbolje vrijeme kvalifikacija imala je danska plivačica Mie Oe Nielsen koja je plivala 59,26, a rezultat ispod minute je imala i Mađarica Katinka Hopsszu (59,38). Polufinale je na rasporedu danas u 19:40 sati, a Matea će plivati u drugoj polufinalnoj skupini. Mateina bronca na 200 leđno je tek četvrta medalja za hrvatsko žensko plivanje na europskim prvenstvima u 50m bazenima nakon što je prve tri medalje osvojila Sanja Jovanović. I to broncu u Madridu 2004. na 200m leđno, broncu u Eindhovenu 2008. na 50 m leđno i srebro u Debrecenu 2012. u istoj disciplini. Bila je to ujedno i 16. medalja hrvatskih plivača osvojena na europskim prvenstvima nakon što je Miloš Milošević u Sheffieldu 1993. godine osvojio broncu, prvo hrvatsko odličje.  - Ovo je moja prva medalja na seniorskom natjecanju i potvrda za sav trud koji sam uložila svih ovih godina. Krenula sam dosta jako u prvoj polovici utrke, znala sam koliko mogu i da ću izdržati do kraja. Kada sam pogledala semafor osjetila sam sve moguće emocije - kazala je oduševljena Splićanka. Njezin veliki uspjeh na tribinama su pratile mama, sestra i rodbina. - Iznenadile su me dolaskom i zaista su me razveselile. Zahvalila bi se i cijelom timu na podršci, klubu i svima koji su navijali - poručila je Matea koja je treće mjesto osvojila isplivavši novi osobni i hrvatski rekord. Dosadašnje najbolje osobno i hrvatsko vrijeme iz veljače ove godine je popravila za 44 stotinke sekunde. U današnjim kvalifikacijama utrke na 50 leđno imali smo četvoricu plivača, ali niti jedan nije izborio plasman u polufinale. Marko Krce-Rabar je osvojio 29. mjesto s rezultatom 26.46, Kristian Komlenić je bio tri mjesta slabiji s vremenom 26.53. Anton Lončar je osvojio 37. mjesto s rezultatom 26.67, dok je Teo Kolonić bio 40. isplivavši vrijeme 26.74. Prvo vrijeme kvalifikacija imao je Rus Grigorij Tarasevič - 24,85. Ana Radić je u kvalifikacijama utrke na 200m mješovito zauzela 25. mjesto s rezultatom 2:16.91. Najbolje vrijeme kvalifikacija imala je Mađarica Katinka Hosszu s rezultatom 2:11.55. >>Matea Samardžić ostvarila je veliki uspjeh osvojivši brončanu medalju na Europskom prvenstvu 