Nebrojeno puta smo se naslušali o trenerima Dinama čiji je posao bio siguran kao švicarski sef, o trenerima kojima su, baš kao i Petevu, produljili ugovor, a onda su odjednom dobili “vritnjak”. Doduše, uz solidnu otpremninu. U ovom trenutku Dinamu i Petevu ne ide dobro, dobre partije na pripremama koje su zapalile čelnike plavih nisu se ponovile u prvenstvu, plavi su odigrali previše blijedih partija da bi i navijači mogli biti zadovoljni. A kad dođe i poraz, k tome još od Hajduka usred Maksimira, onda se obično u zdanju preko puta Zoološkog vrta uglavnom događaju potresi. Zasad je naizgled mirno, Petev je analizirao poraz od Hajduka i priprema momčad za Koprivnicu u kojoj igraju već danas (18 sati). Petev: Neću kukati – Gledao sam snimku derbija i dojam je da nam je zapravo nedostajao samo jedan korak. Nikad nisam kukao, pa neću ni sada, ali nakon što sam gledao snimku i vidio statistiku, po kojoj smo uputili 15 udaraca prema golu, 13 udaraca iz kuta te posjedovali loptu 70 posto utakmice, sve mi je bilo jasno. Falio nam je taj korak, malo više agresije da pobijedimo. Moramo učiti na pogreškama, danas je novi dan, moramo u Koprivnici pobijediti – kazao je Dinamov trener. Nakon poraza očitao je bukvicu Dinamovim igračima zbog ponašanja i pristupa poslu. O svemu tome razgovarao je s njima i dan nakon derbija i jučer. – Razgovaramo svaki dan, i igrači su razočarani, ali nema predaje, velika momčad izađe iz takvih situacija koje se znaju dogoditi, ne može uvijek biti samo dobro. Moramo biti jači nego dosad. Pivarić neće moći igrati protiv Slavena Belupa, ali imamo dovoljno mladih i kvalitentih igrača. Znam da je na mlade sad veći pritisak i da se ne mogu potpuno opustiti, ali to je profesionalizam, već u sljedećoj utakmici moramo dobro igrati – kaže Petev. Trener će prvi platiti ceh No, mora znati da je profesionalizam okrutan i prema trenerima, a kad momčad ne igra dobro, a to nije sporno, onda je trener prvi na udaru. I Petev može biti miran, ali samo do danas i utakmice sa Slavenom Belupom. Pa ako pobijedi, moći će sastavljati momčad za Cibaliju, pa za Inter... Jer sad ne slaže samo momčad koja mora pobjeđivati do kraja i nadati se da će na kraju uhvatiti Rijeku, nego slaže momčad koja će spasiti i njegovu glavu. Naime, sad će biti pod povećalom i svaki Dinamov nastup i njemu je kvalifikacijska utakmica u kojoj će uvjeriti ljude u Dinamu da zaslužuje ostanak, da zaslužuje kontinuitet. Petevu je zapravo poraz od Hajduka tek prvi poraz u hrvatskom prvenstvu otkako je trener, veći krimen mu je igra momčadi, koja nije dobra. Osim u utakmici s Osijekom i u Hrvatskom kupu sa Splitom, plavi nisu odigrali dojmljivu partiju, više su utakmice rješavali na osnovi individualne kvalitete, a ne kao momčad. >> Zašto Dinamo do kraja prvenstva baš svaki put igra prije Rijeke? 