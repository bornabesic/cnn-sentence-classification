Cleveland Cavaliers su sinoć, na krilima LeBrona Jamesa i Kyriea Irvinga, u petoj utakmici finala NBA spriječili Golden State na njihovu terenu da dođu do četvrte pobjede u seriji i tako obrane naslov prvaka svladavši ih sa 112:97.    Do pobjede, zahvaljujući kojoj su smanjili na 3:2 u seriji, odveli su ih raspoloženi James i Irving koji su svaki zabili po 41 koš. James je tome dodao i 16 skokova te sedam asistencija. – Došli smo s odlukom u glavama da želimo produljiti ovo razdoblje i da dobijemo priliku da se borimo za još jedan dan. To nam je bila glavna briga i bili smo u stanju to učiniti – rekao je poslije utakmice James.  James i Irving postali su prva dva suigrača koji su zabili 40 koševa u NBA finalu. Cleveland je Golden Stateu nanio tek četvrti poraz ove sezone u rasprodanoj  Oracle Areni i Warriorsi će pokušati u šestoj utakmici, koja se igra u četvrtak u Clevelandu, doći do drugog uzastopnog naslova prvaka.  Golden State sinoć je igrao bez Draymonda Greena koji je kažnjen s utakmicom neigranja zbog udaranja Jamesa u završnici četvrte utakmice. U četvrtak u Clevelandu Green se vraća na teren. Izjednačeni na 61:61 na poluvremenu, Warriors su promašili 14 od prvih 20 šuteva u prvom dijelu utakmice, a u trećoj četvrtini su pogodili samo sedam koševa iz 24 pokušaja. Predvodio ih je Klay Thompson sa 37 postignutih pogodaka, od čega je bilo šest trica, a Stephen Curry je dodao 25, od čega je pet trica, uz sedam skokova, četiri asistencije i dva bloka. Andre Iguodala ubacio je 15 koševa uz 11 skokova te šest asistencija za Golden State. – Nismo bili dobri u obrani. Trebali smo igrati bolje, ali nismo – kazao je trener Warriorsa Steve Kerr. James i Irving zajedno au pogodili 33 koša iz 54 pokušaja, dok su Warriorsi utakmicu završili sa 36.4 posto šuta iz igre.