Foto: Screenshot FRANCESCO TOTTI odigrat će u nedjelju posljednju utakmicu za Romu. Legendarni Princ Rima će sutra (18 sati) upisati zadnji nastup za svoj klub protiv Genoe Ivana Jurića. Time će završiti nevjerojatna priča duga 25 godina, a svi čekaju što će odlučiti 40-godišnji kapetan. Ponuđeno mu je mjesto jednog od direktora Rome, ali on želi još igrati i pitanje je što će se dogoditi. On je prije nekoliko dana otkrio kako će od ponedjeljka krenuti u novu avanturu, ali nitko ne zna ostaje li u klubu ili će senzacionalno zaigrati za neku drugu momčad. Međutim, na njegovom posljednjem treningu u Trigoriji okupio se veliki broj navijača, koji su ga pozdravili pjesmo, a Totti im se odužio autogramima. Među navijačima je bilo i onih koji nisu mogli sakriti suze, a emotivni dan mnoge je dirnuo.  Dakle, bliži se kraj jedne čudesne priče. A, znači li to i kraj karijere talijanskog majstora, saznat ćemo vrlo brzo.