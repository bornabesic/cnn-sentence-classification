Rovinjska hotelska kompanija Maistra spremna je za drugo izdanje Rovinj Beach Polo turnira, koji će od 18. do 21. svibnja okupiti brojne natjecatelje i ljubitelje tog sporta iz svijeta, pri čemu se očekuje i oko šest tisuća noćenja, doznaje se iz Maistre koja je organizator tog turnira. - Maistrini hotelski kapaciteti u Rovinju će za Polo turnir biti izvrsno popunjeni, posebno hoteli Monte Mulini i Lone koji su popunjeni u cijelosti, i to pretežno inozemnim gostima iz Njemačke i Austrije, ali imamo i dosta domaćih, što potvrđuje zanimanje za ovim sportom i u Hrvatskoj - ističu iz Maistre. Smatraju da je velikom zanimanju za taj turnir na pijesku, osim uspješno održanog prvog prošle godine, pridonijelo i to što se ove godine otvara gledalište u Polo areni za javnost, gdje će stanovnici i gosti Rovinja uz ulaznice moći pratiti utakmice Pola u kojima će se nadmetati šest timova iz različitih dijelova svijeta sa 60-ak argentinskih konja. Jedinstven događaj u Hrvatskoj - Drugi Rovinj Beach Polo turnir jedinstveni je sportski, turistički i društveni događaj u Hrvatskoj, kojim Adris grupa i Maistra potvrđuju usmjerenje u razvoj vrhunskog turizma u Rovinju, što su omogućili strateškim planiranjem i ulaganjima, koja će do 2019.  dosegnuti 4,6 milijardi kuna. Cilj nam je pozicionirati Rovinj poželjnom turističkom destinacijom u svjetskom turizmu, pa i organizacijom ovakvih vrhunskih sportskih sadržaja - poručio je član Uprave Adris grupe i predsjednik Uprave Maistre Tomislav Popović. Podsjećajući na dobra iskustva s lanjskog Polo turnira, predsjednik njegovog organizacijskog odbora Uwe Zimmerman ocjenjuje da je Rovinj već prepoznat kao luksuzna destinacija i da ima potrebnu infrastrukturu i kapacitete za organizaciju turnira u kraljevskom sportu. - To će biti festival sporta, elegancije, ljepote, povijesti, zabave i umrežavanja, koji će promicati i polo kao novi sport u regiji. Rovinj Beach Polo organiziran je na vrlo visokoj razini, natjecat će se vrhunski međunarodni timovi koje prate navijači iz cijelog svijeta, a ove godine imamo i kvalitetniji teren, još dva dodatna tima te veći broj ženskih igrača i nadamo se i veću publiku nego lani - kazao je Zimmerman. I ove se godine taj turnir održava na rovinjskoj plaži Porton Biondi, gdje je uređena i Polo arena s popratnim sadržajima za natjecatelje i brigu o konjima, a u pauzama između utakmica - u subotu i nedjelju - organiziraju se i nastupi na konjima u drugačijem izdanju s raznolikim akrobacijama, individualno i u paru. Igrače pola i njihove konje publika će moći vidjeti i u subotu u jutarnjoj povorci od Polo arene do hotela Adriatic u središtu Rovinja u čijoj će pratnji biti i luksuzni automobil Bentley, a dašak 'glamoura' donijet će dodatno i izbor najboljeg šešira, te večernji program s koncertom bivšeg 'frontmena' britanske grupe Spandau Ballet Tonyja Hadley u subotu, 20.svibnja. Turistički porasti Rovinja U sve su uključeni, kako kažu iz Maistre, i najbolji rovinjski restorani, te se od toga očekuje i povećanje broja noćenja u svibnju kao predsezonskom mjesecu, što Maistra već i postiže organiziranjem raznih događanja gotovo svakog vikedna u svibnju. Slijedom njihovih i drugih aktivnosti Rovinj je u prvim mjesecima ove godine zabilježio dvoznamenkaste poraste turističkog prometa. Prema podacima iz sustava eVisitor, od početka ove godine do sredine svibnja u tom je istarskom gradiću boravilo 18 posto više turista nego lani ili njih 83 tisuće, koji su ostvarili 266 tisuća noćenja, 20 posto više nego u istom lanjskom razdoblju.