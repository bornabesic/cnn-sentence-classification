Novak Đoković nedavno je otpustio cijeli stručni stožer. Srpski tenisač traži novog trenera, a u ponedjeljak je na društvenim mrežama objavio snimku na kojoj igra s - Goranom Ivaniševićem. Nakon poraza od Nadala u polufinalu Mastersa u Madridu odmah je počeo pripreme za turnir u Rimu. Đoković još nije objavio ime novog trenera, ali je na prvom treningu u talijanskoj prijestolnici zagolicao maštu ljubiteljima tenisa. Je li to najava buduće suradnje Ivaniševića i Đokovića? Goran Ivanišević trenutačno trenira Tomáša Berdycha s kojim surađuje od kolovoza prošle godine. Prije češkog tenisača tri je godine trenirao Marina Čilića kojeg je 2014. godine vodio do Grand Slam naslova na US Openu. Novaka su u Rimu novinari pitali ima li novog trenera. - Na vrijeme ću vas obavijestiti. Trenutačno vam ne mogu ništa reći. Srpski tenisač odgovarao je na pitanja, a jedno je bilo posebno. Novinar je primijetio kako mu Novak djeluje premršavo i je li zna da će Roger Federer biti u reklami za tjesteninu. - Ha, ha čestitam Rogeru. A što se tiče jesam li premršav, svatko ima svoje mišljenje. Važno je da se međusobno poštujemo - podvukao je Đoković. 