JUVENTUS i Mario Mandžukić spremni su za dan odluke. Stara dama danas od 15 sati u Torinu igra protiv davljenika Crotonea i pobjedom može osigurati šesti uzastopni Scudetto te rekordnu službenu 33. titulu u Serie A.  Nakon osvojenog Kupa Italije (treću sezonu zaredom), momčad Massimiliana Allegrija želi obraniti naslov prvaka Italije te se spremiti za veliko finale Lige prvaka 3. lipnja u Cardiffu protiv Real Madrida, protiv kojeg bi imala priliku stići do povijesne trostruke krune.  "Želimo osvojiti Scudetto danas i završiti s tim. Jednostavno - moramo. Rekao sam momcima da ih je muka gledati svakog dana i da će, ako pobijede danas i potvrde naslov, dobiti nekoliko dana odmora. Poslije toga možemo se u miru spremati za Cardiff", otkriva Allegri. Njegova ekipa je ove sezone izdržala sve na tri paklena fronta, te može potpisati najuspješniju sezonu ikad ako stigne do sva tri trofeja. "Ovo je trenutak sezone u kojem moramo uhvatiti bika za rogove. Prvo se moramo koncentrirati za Crotone koji je u sjajnoj seriji uzeo 17 bodova na zadnjih sedam utakmica. Onda ćemo se posvetiti finalu Lige prvaka. Finale se ne igra, finale se pobjeđuje", samouvjereno zaključuje strateg Stare dame.