Dario Šarić je odigrao još jednu dobru utakmicu u pobjedi Philadelphia 76ersa protiv Milwaukee Bucksa od 113:104. Hrvatski košarkaški reprezentativac je u 23 minute na terenu zabio 17 koševa te upisao devet skokova uz četiri asistencije i jednu ukradenu loptu.  Najučinkovitiji kod Sixersa bio je Joel Embiid sa 22 pogotka, 12 skokova i pet blokova.    Embiid je bljesnuo u drugom poluvremenu, posebice u zadnjoj četvrtini kada je zabio 11 od 19 koševa svoje momčadi u zadnjih pet minuta. Kod Milwaukeeja najbolji su bili Giannis Antetokounmpo i Jabari Parker koji su utakmicu završili sa 23 koša.  Phoenix Suns su izgubili utakmicu u zadnjim minutama. Utah Jazz ih je pobijedio sa 106:101 i sada je na petom mjestu Zapadne konferencije. Rudy Gobert je predvodio Jazz sa 18 pogodaka, 17 skokova i četiri bloka, dok su Gordon Hayward i George Hill zabili svaki po 17 koševa.  Dragan Bender je u 24 minute zabio pet koševa i upisao četiri skoka. Eric Bledsoe je skoro upisao triple-double sa 31 pogotkom devet skokova i devet asistencija za Sunse (13-28), a Devin Booker je postigao 25 pogodaka. Utakmica je bila gotovo izjednačena minutu prije kraja, Phoenix zabija zadnji koš na utakmici. Nakon toga Jazz radi seriju koju otvara Johnson tricom za Jazz, a Hayward pogađa dva slobodna bacanja. Johnson je zapečatio pobjedu s još dva slobodna bacanja. Orlando Magic Marija Hezonje i Damjana Rudeža je izgubio, sa 125:112 bolji od njega bili su Denver Nuggets koje je predvodio Nikola Jokić sa 30 koševa.  Hezonja je odigrao 20 minuta i zabio tri koša uz dva skoka, dok Rudež nije ulazio u igru. Jokić je dodao 11 skokova, a Kenneth Faried je ubacio 20 koševa za Nuggetse. Elfrid Payton je bio najbolji strijelac Magica sa 20 pogodaka i 12 asistencija.Golden State Warriors su sinoć sa 126:91 svladali Cleveland Cavalierse . Warriorsi su stvorili dvoznamenkastu prednost odmah na početku utakmice, a u zadnjih nešto više od četiri minute prvog poluvremena nadigrali su Cleveland sa 20-5.  Velika trojka Warriorsa bila je raspoložena, Klay Thompson je bio najučinkovitiji sa 26 koševa, Kevin Durant je zabio 21 koš, a Stephen Curry 20 uz 11 asistencija. Kod Clevelanda je LeBron James ubacio 20 koševa, a Kyrie Irving 17. Rezultati: New York Knicks - Atlanta Hawks 107:108 Washington Wizards - Portland Trail Blazers 120:101 Milwaukee Bucks - Philadelphia 76ers 104:113 Indiana Pacers - New Orleans Pelicans 98:95 Denver Nuggets - Orlando Magic 125:112 Boston Celtics - Charlotte Hornets 108:98 Golden State Warriors - Cleveland Cavaliers 126:91 Phoenix Suns - Utah Jazz 101:106 Los Angeles Clippers - Oklahoma City Thunder 120:98 