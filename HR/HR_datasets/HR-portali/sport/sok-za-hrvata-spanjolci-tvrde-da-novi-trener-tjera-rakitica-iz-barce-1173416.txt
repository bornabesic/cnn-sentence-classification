Barcelona je prije nekoliko dana i službeno potvrdila novog trenera, a Ernesto Valverde već se bacio na posao. Mrav, kako ga u Španjolskoj zovu, slaže igračku križaljku za sljedeću sezonu i razmišlja o pojačanjima. Valverde neće mijenjati sustav igre, igrat će s trojicom igrača u vrhu napada jer je trojac MSN nedodirljiv. Kako pišu španjolski mediji, novi trener od uprave nije zatražio od uprave puno novca za transfere, tek je tražio da se Messiju ponudi poboljšani ugovor, a za sve ostalo će se snaći. Zbog toga se Valverde sprema na čistku u svlačionici i spreman je prodati nekoliko igrača te tako skupiti novac s kojim bi onda doveo nužna pojačanja. Diario OK tako tvrdi da su dvije najveće zvijezde koje su na prodaju Jordi Alba i naš Ivan Rakitić. Prema njihovu pisanju, Raketa bi mogao završiti svoju priču u Barceloni jer novi trener želi skupiti novac kojim bi kupio Andera Herreru iz Manchester Uniteda, a kojeg je već vodio u Athletic Bilbau i s kojim ima sjajan odnos. Međutim, za taj mu posao treba minimalno 50 milijuna eura. Osim njega, Valverde u veznom redu želi Stevena N’Zonzija iz Seville i Manua Triguerosa iz Villarreala.  Ovakvim napisima iz Španjolske pomalo je teško vjerovati jer Raketa je u Barceloni igrao odlično, miljenik je navijača, a i trojac MSN voli igrati s njim. No, kad bi se taj rastanak i dogodio, hrvatski veznjak sigurno bi vrlo lako pronašao novi klub jer su za njega interes iskazivali brojni velikani poput Juventusa, Manchester Uniteda, Manchester Cityja, Chelseaja... Spomenimo još da novi strateg katalonske momčadi ne kani stati na Rakitići i Jordiju Albi pa su tako na prodaju i Rafinha, Arda Turan, Paco Alcacer, Denis Suarez...