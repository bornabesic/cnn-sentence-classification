Čeka nas 'jadranski derbi', bit će to jedna jako zanimljiva utakmica budući su ta tri boda važna za obje momčadi. Njima su bodovi važni u utrci za naslov prvaka, ali za nas su isto tako jako važni da dođemo do svog cilja – kazao je u uvodu pressice uoči gostovanja u Rijeci Joan Carrillo.  Možete li nam otkriti postavu za Rijeku? - U Rijeci ćemo istrčati s 11 igrača koji jako respektiraju Rijeku, ali će i oni, i ostali na klupi, imati jaku želju za pobjedom.  Momčad koja pobjeđuje se ne mijenja, hoćete li vi mijenjati? - Mi nastojimo uvijek izabrati najbolje da bi dobili utakmicu. Imam dosta sreće, dosta je promjena, ali igramo i dalje dobro. Je li Hajdukova prednost to što Rijeka mora juriti po pobjedu? - Ne bih se složio, važna je i za nas i za njih. Mi još uvijek ništa nismo napravili, nismo ispunili cilj. Idemo po pobjedu, ma koliko imali pozitivno mišljenje o protivniku. Moramo biti disciplinirani i koncentrirani u obrani, ali ja sam rekao da moramo i više napadati, da moramo imati dosta žestok i čvrst ritam. Kraj je sezone, momčadi su umorne, i zato moraju dati sve od sebe.  Koliko ste zadovoljni činjenicom da ne igra Andrijašević? - On je jedan jako dobar igrač, ali mi ne igramo protiv Andrijaševića, nego protiv Rijeke. Da igramo protiv jednog igrača, bilo bi nam lakše. Gubitak je vremena pričati o nekome tko neće igrati. Siguran sam da će njihov trener pronaći zamjenu i to nije moj problem, to je problem trenera Keka. Je li recept za pobjedu onaj iz Maksimira? - Mislim da ne, drugačiji je to protivnik, drugačije su im navike. Cilj je dobro se braniti, ali imati posjed, i biti glavni na terenu. Sve drugo bilo bi opasno za nas. Na Poljudu je bilo 1-1, jedno do boljih izdanja Hajduka. Sada je Rijeka u padu, izgubili su prednost i moraju juriti po pobjedu.  Je li vam sada lakše? - Četiri kola su do kraja, jedni i drugi idemo prema svom cilju, i dat ćemo sve od sebe. Očekujem utakmicu s jakim ritmom i intenzitetom, i ništa više ili manje od toga. Odat ću vam jednu tajnu, sada smo u jako bitnoj fazi za nas. Pobjeda može izgledati jako jednostavno, ali pobijediti, pobijediti, pobijediti, i opet pobijediti je razlika od dobre i jako dobre momčadi. Tome mi težimo.  Tko vam nedostaje? - Za sada nemam tih problema. Tko je bliže postavi, Savvas ili Bašić, koji igra sve bolje? - Obojicu imam u vidu, moram se pripremiti i vidjeti tko će igrati. Različiti su, ali dobro odrađuju svoj posao. Savvas se sve više adaptira na tu poziciju, a Toma nam daje pozitivni bezobrazluk. Tko je najopasniji igrač Rijeke? - Da ne idemo u analizu jednog po jednog igrača, to je momčad koja ima jasnu napadačku viziju, koja se dobro kreće, koja svojim gibanjima otvaraju bokove da bi centrirali, ili ušli u sredinu. Druge stvari o njima i njihovoj igri ćemo čuvati za sebe.  S kojom igrom iz prošlih utakmica ste bili najzadovoljniji? - Zadovoljan sam kako su igrači odigrali, ali su to bile različite utakmice, s različitim igračima. Najzadovoljniji sam što su igrači svjesni što želimo i što ispunjavamo. Ne samo protiv Osijeka, nego i Istre, Splita... Bodovi su isti protiv svakog protivnika, važno je da se ide naprijed.  Želite li da igru s Poljuda ponovite i u gostima? - U Rijeci će obje momčadi ići na pobjedu, obje imaju dobre momčad, obje mogu dobiti, obje imaju podršku navijača... Jedina razlika je činjenica da se igra na Rujevici. Jeste razgovarali s upravom o ostanku na klupi? - Ne. Imamo cilj, a što se tiče mog ugovora taj cilj još nije ostvaren. Ja tu ne mogu ništa učiniti, i zato se ne zamaram time. Fokusiran sam na rad i napredak. Boli li vas to? - Ne, jer ljudi iz Hajduka mi ulijevaju povjerenje, to su pravila igre koja poštujem, i ne gubim vrijeme na takve stvari. Do kraja su samo četiri utakmice.  Stalno spominjete cilj, što je cilj? - To je tajna iz ugovora, ali nisam momentalno došao do cilja. Nadate li se da će jednoga dana na zidu Poljuda biti uokviren isječak iz novina s nekim velikim uspjehom vaše momčadi?  - Naravno da razmišljam o tome...  Tako ste motivirali momčad uoči Dinama. Hoćete li to ponoviti i uoči Rijeke? - Nikad se ne ponavljam, ali teško će biti nemotivirani za ovakvu utakmicu. Bi li potpisali sada da Hajduk pobjedi 1-0 golom u 90. minuti? - Da, ali uz dobru igru. Samo pobjedom bih bio zadovoljan, ne bi želio da ispadnem prepotentan jer znam da će i Rijeka dati sve za pobjedu, ali mi ćemo dati sve za pobjedu. 