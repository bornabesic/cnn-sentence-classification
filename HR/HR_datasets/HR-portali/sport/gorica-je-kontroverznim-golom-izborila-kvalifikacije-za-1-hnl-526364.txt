Mrtva trka za drugo mjesto u Drugoj HNL i kvalifikacije za popunu MAXtv Prve lige imala je vrlo dramatičan završetak. Gorica je remizirala sa Solinom 1-1 zahvaljujući kontroverznom golu Ante Radoša u 86. minuti. Gorica je zaigrala bez šestorice standardnih igrača koji su se očistili od kartona za dokvalifikacije vjerujući kako Solin neće dobiti licenciju zbog premalog broja profesionalnih nogometaša. Umalo se to pokazalo vrlo kobnom odlukom... Solin je, naime, poveo u 15. minuti golom Ivana Perkovića, bivšeg igrača baš Gorice. Taj je rezultat na semaforu stajao sve do same završnice, kad je Gorica uspjela zabiti na rijetko viđen način. Ante Radoš u skoku je pucao glavom prema golu, a Zvonimir Šarlija na crti ju je zaustavio rukom. Lopta je plesala po crti gola, a igrač Solina potom ju je izbio. Sudac Ante Čuljak gol je priznao. Prema usporenoj snimci, to se sa sigurnošću ne može utvrditi... Bilo kako bilo, Gorica je prvenstvo završila s dva boda ispred Solina i u dvostrukom okršaju protiv Cibalije 4. i 7. lipnja u 20 sati odlučivat će o posljednjem prvoligašu. Ligu 10 ranije je izborio Rudeš prvi put u povijesti kluba, a iz elitnog društva ispao je Split.