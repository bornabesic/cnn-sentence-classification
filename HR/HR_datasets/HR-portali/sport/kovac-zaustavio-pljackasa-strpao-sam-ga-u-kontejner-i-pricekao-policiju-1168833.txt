Robert Kovač postao je pravi junak Frankfurta. U ponedjeljak je izašao na večeru te vidio kako mladić otima novac umirovljeniku (72) koji je upravo izašao iz banke. Bivši nogometni reprezentativac izjurio je iz restorana te sustigao lopova i sapleo ga. Mladića je zadržao do dolaska policije. - Da je imao nož ili da je bio dvometraš, vjerojatno bih razmislio. Odlučio sam u trenu, potrčao sam za njim i stigao ga nakon 50 metara. Čuo sam kako netko viče 'upomoć, policija!' Primijetio sam mladića kako trči. Htio sam pomoći i krenuo sam za njim. Zatvorio sam ga u kontejner. Potom sam ga odveo u restoran gdje ga je preuzela policija - ispričao je Kovač i zaključio: - Ponekad je bitno pokazati hrabrost i pomoći ljudima. Nadam se da će i drugi slično postupiti. 