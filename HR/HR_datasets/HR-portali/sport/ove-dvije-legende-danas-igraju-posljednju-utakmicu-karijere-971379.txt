NOGOMETNI svijet danas će u mirovinu ispratiti dvojicu velikana koji u dresu Bayerna igraju posljednju utakmicu u karijeri.   Philipp Lahm i Xabi Alonso oprostit će se u susretu protiv Freiburga (15:30), koji je za Bavarce revijalan pošto su već osigurali naslov prvaka. Za Lahma je to osmi naslov s Bayernom u kojem je proveo cijelu karijeru, ako izuzmemo sezonu odrađenu na posudbi u Stuttgartu. Danas bi trebao upisati svoj 517. nastup za Bayern, a prvak svijeta s Njemačkom još ranije je objavio da će mu ovo biti posljednja sezona. Tek su mu 33 godine. Za kapetana je osigurano i mjesto u Bayernovoj Kući slavnih.        Rijetko se viđa utakmica u kojoj se opraštaju dva takva velikana. Uz Lahma će tisuće navijača pozdraviti i Xabi Alonso, koji je s 35 godina objavio kraj velike karijere. Izabrao je pravi trenutak, otići će kao prvak sa 17 trofeja u posljednjih 12 godina. Prvi trofej bio mu je Liga prvaka s Liverpoolom u senzacionalnom finalu 2005. S Realom i reprezentacijom osvojio je sve što je mogao, a onda došao u Bayern kojeg je predvodio do još pet trofeja.         Lahm i Alonso zbrojeno imaju 12 naslova prvaka u najjačim europskim ligama, 8 kupova, 3 Lige prvaka, 2 titule svjetskih prvaka s reprezentacijama i 2 europska zlata.   Legende.