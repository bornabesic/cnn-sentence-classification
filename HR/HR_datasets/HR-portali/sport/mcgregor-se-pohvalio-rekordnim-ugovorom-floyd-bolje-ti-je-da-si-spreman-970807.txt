"Velika je čast potpisati ovakav rekordni ugovor zajedno s mojim partnerima Zuffa LLC-om, The Ultimate Fighting Championshipom i Paradigm Sports Managementom", objavio je McGregor na “The Mac Lifeu”.  "Prvi i najvažniji dio ovog povijesnog ugovora sada je i službeno potpisan. Čestitam svim partnerima koji su uključeni. Sada čekamo Ala Haymonda i potpis njegova boksača sljedećih dana", stoji između ostalog u priopćenju.  Prema riječima Dane Whitea koji se žestoko uključio u pregovarački posao posljednjih dana, sada je red na drugi dio dogovora – onom s boksačkim velikanom Floydom Mayweatherom. S obzirom na to da je McGregor bio taj koji je dosad radio probleme zbog prevelikog apetita kada je riječ o njegovu honoraru, analitičari očekuju da bi dogovor s američkim boksačem trebao biti nešto lakši. Posebno jer je McGregor pristao na sve što se od njega tražilo.  U čitavoj priči jedna od vrlo zainteresiranih strana je i UFC. Upravo je to razlog zbog kojeg se Dana White tako aktivno angažirao u pregovaračkom procesu. Trenutačno ne postoji nijedan razlog zašto se što prije ne bi vratio u oktogon, što UFC željno iščekuje. Ako Irac već insistira na odrađivanju ovog unosnog boksačkog meča, onda bi UFC svakako htio da se on održi što ranije jer bi tada i termin Conorova povratka u UFC bio brži. Osim toga, procjenjuje se kako bi i UFC od meča zaradio pedesetak milijuna dolara, što svakako nije novac "za baciti".  McGregor cijelo vrijeme marljivo radi i priprema se za svoj prvi veliki boksački okršaj. Dizajneri su mu osmislili i posebne boksačke rukavice koje je Conor pokazao na Instagramu i poručio Floydu neka ga se čuva. "Floyd, bolje ti je da si spreman. Najopasniji čovjek na svijetu je u lovu", napisao je McGregor ispod videa.