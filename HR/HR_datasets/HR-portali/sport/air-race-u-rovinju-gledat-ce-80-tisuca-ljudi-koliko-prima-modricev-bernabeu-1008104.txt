Piloti Red Bull Air Racea danas iznad rovinjske uvale Valdibora imaju kvalifikacije za nedjeljnu utrku Svjetskog prvenstva, a prvi dojmovi nakon treninga i slijetanja u Vrsar bili su im u petak više-manje slični. – Rovinjska je staza zahtjevnija od one koje smo imali u Abu Dhabiju i prije dva tjedna u japanskoj Chibi. Ovdje trebamo koristiti mozak, a ne samo ruke – kazao je Peter Podlunšek, Slovenac koji se natječe u nižoj klasi, u Challenger Kupu. – Na treninzima smo razrezali 48 pilona, što govori koliko je staza zahtjevna – dodao je Francuz Nicolas Ivanoff, a Britanac Paul Bonhomme, koji je pobijedio u prve dvije utrke te je favorit, kazao je: – Vrata su izuzetno gusto postavljena, baš je gužva – kaže Bonhomme, koji je najuspješniji pilot u povijesti sporta na nebu, od 60 održanih utrka on je pobijedio u 17. I na prvom treningu bio je najbrži, stazu je prošao za 53.471 sekundu. U Rovinju su se, poučeni lanjskim gužvama, pripremili s dodatnih 15 tisuća besplatnih parkirališnih mjesta. Već se danas u 11 sati otvaraju vrata gledališta, trening je u 13.50, a slijede kvalifikacije u 16 sati, nastupa akrobatska skupina Flying Bulls, padobranci... U nedjelju se leti također od 11, a glavna utrka održava se od 14 do 17 sati. Program iznad Rovinja završava u nedjelju u 18.30. U gradu i ove godine očekuju više od 80 tisuća ljudi. Usporedbe radi, toliko prima madridski Santiago Bernabeu, stadion na kojem igraju Cristiano Ronaldo, Luka Modrić i društvo... Impresivna brojka. >>Red Bull Air Race u Rovinju, sportska atrakcija o kojoj će se pričati