Igor Karačić, srednji vanjski rukometaša Vardara, nakon što je propustio nastup na Svjetskom prvenstvu u Francuskoj, ponovno je u kadru reprezentacije. Zajedno s ostalih 26 igrača bio je na prvim pripremama u Poreču pod vodstvom Line Červara. A Lino mu je već treći izbornik otkako igra za Hrvatsku. U seniorsku reprezentaciju prvo ga je uveo Slavko Goluža, potom ga je za EP i OI zvao Željko Babić. Nakon što s Vardarom triput zaredom nije uspio proći četvrtfinale Lige prvaka, ove sezone konačno će vidjeti Köln, grad u kojem će se 2. i 3. lipnja igrati završni turnir. Prvu utakmicu protiv Flensburga ove sezone u četvrtfinalu je propustio zbog viroze, ali je u drugoj bio ponovno onaj pravi. Možemo iznenaditi Barcu – U protekle tri godine kada smo ispadali u četvrtfinalu, uvijek nam je nedostajao jedan mali korak. Sigurno je da nam je u tim prijašnjim četvrtfinalima nešto nedostajalo. Nešto što smo ove sezone imali. A ove sezone smo se baš dobro posložili. Imamo dobar roster, dobrog trenera, upravu, navijače. A i tri godine smo iskusniji – istaknuo je Igor. Suparnik u polufinalu vam je Barcelona. Vama puno više leže njemačke momčadi? Da, puno lakše igramo protiv njemačkih momčadi, ali, nažalost, prvi put u povijesti nema Nijemaca na završnom turniru pa ih nismo mogli izvući u polufinalu. Barcelona, Veszprém ili PSG, tako je svejedno jer su sve tri momčadi podjednako kvalitetne. Barcelona je bila prva u skupini, baš kao i mi, tako da smo oboje preskočili osminu finala. Mislim da Barcelona i mi igramo istim stilom. Igramo slične obrane, oboje imamo vrhunskog vratara, mi Šterbika, oni Pereza. A tako je i na ostalim mjestima u momčadi – kaže Karačić. Vardar i Barcelona igrali su do sada osam puta međusobno u skupini Lige prvaka. Sedam puta slavio je katalonski klub, jedna utakmica završila je bez pobjednika, a Vardar nijednom nije pobijedio. U tih sedam pobjeda Barcelona ima nevjerojatnih plus 73 golova u svoju korist. Najmanji poraz Vardar je doživio s minus sedam. Oni stariji navijači Vardara pamte poraz u Skoplju 2005. godine kada je bilo 12:26, a još gore je bilo 2004. kada je Barcelona na svom parketu slavila s plus 21 (41:19). - Sigurno da ovo nisu dobri podaci i zato nam jedna utakmica na završnom turniru protiv njih itekako odgovara. Jer, ne treba zaboraviti da su oni šesti put na završnom turniru, a mi smo debitanti. U jednoj utakmici se svašta može dogoditi. Vidjeli ste kako je završilo lanjsko finale kada je Veszprém vodio plus devet i na kraju izgubio od Kielcea. Mi ćemo se sigurno dobro pripremiti za Barcelonu, naš trener dobro će analizirati kako oni igraju ove sezone – rekao je Karačić. Trofej Lige prvaka vam fali? – Sigurno da je san svakog rukometaša osvojiti najelitnije klupsko natjecanje. Bio bi mi to prvi europski klupski trofej. S reprezentacijom imam europsku broncu i to je to. Nadam se da će se broj medalja nakon Europskog prvenstva u Zagrebu povećati – sa smiješkom će Igor. Vardar je klub koji je poznat po navijačkoj skupini Komiti. Koliku ćete podršku imati u Kölnu? – Veliku! U Makedoniji je rukomet sport broj jedan. Ići će sigurno nekoliko čartera iz Skoplja, a i u Njemačkoj ima dosta naši ljudi koji će doći na polufinale. U svakom slučaju naši navijači bit će brojniji od Barceloninih – istaknuo je Hrvat u dresu Vardara. Nije vas bilo na SP-u? – Ta odluka nije bila moja. Za vrijeme turnira čak sam bio spreman uskočiti da je trebalo. Za mene je igranje u hrvatskoj reprezentaciji svetinja, a tako bi trebalo biti svakom našem igraču. Kada igram za Hrvatsku, uvijek dajem maksimum – rekao je. Sigurno je bilo teško gledati zadnje dvije utakmice na SP-u, prvo onaj promašeni sedmerac za finale protiv Norveške, a onda izgubljena bronca od Slovenije, a imali smo plus osam? Bilo mi je teško uz TV – Bilo mi je teško gledati sve utakmice. Ali bio sam uz dečke, navijao sam, nervirao se. Žao mi je ta dva zadnja poraza i točno znam kako su se dečki osjećali jer sam u takvoj situaciji i sam bio nekoliko puta. Možda će više sreće biti drugi put – istaknuo je. Primjerice, možda ćemo više sreće imati na EP-u kod nas u siječnju? – Možda. Zanimljivo je da u Vardaru igra zajedno s Cindrićem i Čupićem i da će sva trojica igrati zajedno i na Europskom prvenstvu. Tko zna, možda će Lino primijeniti u nekim susretima Vardarov stil igre... - Jedva čekam ljeto. Sezona je bila dosta naporna i iscrpljujuća. Odlučio sam otići ovo ljeto na odmor nekamo dalje od ovih naših prostora. Moram odmoriti glavu i napuniti baterije. Jasno, bit ću malo i kod kuće, s obitelji – rekao je. Prati i sportske karijere braće? – Ivan je igrao kvalifikacije za rukometno EP, za Bosnu i Hercegovinu. Trenutačno igra u Izraelu gdje se s Makabijem bori za naslov prvaka. Goran brani za nogometaše turskog prvoligaša Adanaspora. A kamo će sljedeće sezone Igor? – Prije nekoliko dana potpisao sam novi dvogodišnji ugovor s Vardarom. Ma, lijepo mi je u Skoplju. Ne idem nikamo – zaključio je Igor. Cijeli intervju čitajte u MAX-u. 