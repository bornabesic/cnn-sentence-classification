U utakmici protiv Betisa Luka Modrić obilježio je jubilej, svoju 200. utakmicu za madridski Real. Hrvatski reprezentativac i kapetan vatrenih u Madrid je stigao u ljeto 2012. godine, a već nakon nekoliko dana debitirao je protiv Barcelone i osvojio Superkup. U početku se malo mučio, trebalo mu je vremena za prilagodbu, ali danas je jedan od stožernih igrača kraljevskog kluba. Navijači i suigrači ga obožavaju, a treneri bez njega ne mogu zamisliti prvi sastav. Nakon Betisa, suigrači su mu u svlačionici priredili iznenađenje i darovali dres s brojem 200. – Uh, 200 utakmica. To je velika stvar za mene. Presretan sam što sam u Realu i nadam se da ću odigrati još 200 utakmica za ovaj klub – rekao je Luka. Marca je odmah pokrenula anketu i navijače pitala koji je njegov najbolji potez u dresu Reala. U izbor je stavila njegov gol Manchester Unitedu na Old Traffordu kojim je spasio Real u Engleskoj, ubačaj iz kornera za gol Sergija Ramosa u finalu Lige prvaka protiv Atletica, koji je Real odveo u produžetke i omogućio osvajanje desete 'kante', povratak nakon ozljede, zatim sjajan gol u završnici za pobjedu protiv Granade te potpis novog ugovora do 2020. godine. Najviše glasova, njih 57 posto, dobio je ubačaj za Sergija Ramosa, a na drugom mjestu je gol protiv Uniteda. Slijedi potpisivanje novog ugovora, povratak nakon ozljede te na zadnjem mjestu gol Granadi. >>Bio je jedan od najvećih talenata, reprezentativac, s 19 godina vrijedio je 5 milijuna eura. Sada ga nitko ne želi!   