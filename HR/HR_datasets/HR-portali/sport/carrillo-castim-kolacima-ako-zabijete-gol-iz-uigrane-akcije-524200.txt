Cabrones, ponovite akciju na utakmici, zabijte gol i častim vas i cijeli stožer kolačima, obećao je Joan Carrillo svojim igračima uoči utakmice sa Splitom. Igrači su prihvatili okladu, zabili gol iz uvježbane akcije i trener ih je morao sve počastiti. Sada je to već postala tradicija. U tjednu koji prethodi utakmici, trener Hajduka redovito uvježbava nove akcije, linije kretanja bazirane na slabim točkama protivnika. No nije nogometašima baš jednostavno ponoviti akciju s treninga na utakmici, kao primjerice košarkašima, ali Carrillovim igračima ponekad uspije zabiti gol kao na treningu. A kako bi im dao dodatni motiv, ponudio im je okladu, nagradit će ih kolačima za svaki postignuti gol iz uvježbane akcije. Pravila su jasna, isti igrači koji uvježbavaju akciju na treningu, moraju je precizno do u detalje ponoviti na utakmici. I na koncu zabiti gol. Uspjelo im je protiv Splita i Osijeka, a oklada vrijedi i za 'jadranski derbi' na Rujevici, za koji je Carrillo spremio novo iznenađenje, novu akciju koju su uvježbali. Treneru Hajduka nije bilo teško dva puta otići po kolače u najpoznatiju i najskuplju splitsku slastičarnicu, štoviše, nada se da će s punim rukama slastica doći pred svlačionicu i nakon gostovanja na Rujevici. - Nije nama do kolača, na koncu ih i ne pojedemo jer moramo paziti na kilažu, podijelimo ih ljudima koji rade na stadionu. Veći nam je gušt vidjeti trenera s punim rukama kolača u svlačionici - otkrivaju nam igrači Hajduka, koji su jako dobro reagirali na Carrillove neobične motivacijske metode, baš kao i na naziv 'cabrones', kako ih ponekad oslovljava. Ali i oni sami sebe, pa se iz svlačionice Hajduka može čuti povik: 'Vamos Cabrnes'. Prijevod riječi 'Cabron' razlikuje se od regije do regije, od pozitivnog, pa čak i do  bezobraznoga i uvrjedljivoga, zato smo pojašnjenje potražili kod trenera Hajduka. - 'Cabron' se upotrebljava u raznim kontekstima, ali u kraju iz kojeg dolazim, upotrebljava se za mudru, inteligentnu, spretnu osobu, koja se snalazi i u najtežim situacijama i iz nje izađe kao pobjednik. 'Cabron' je rođeni lider, pobjednik... upravo ono što tražim od svojih igrača - otkrio nam je Carrillo. No nije Carrillo jedini koji motivira igrače, zaposlenici Hajduka na početku sezone snimili su im motivacijski video, predsjednik Kos ih je za pobjedu u Maksimiru nagradio s 50.000 eura premije, a motiviraju se i sami uoči izlaska na utakmice. - Uoči Osijeka iz svlačionice su istrčali uz zvuke nove navijačke pjesme 'Zbog jedne ljubavi', i dok nam ide ovako dobro, sigurno je nećemo mijenjati drugom pjesmom - otkrivaju nam iz Hajduka. 