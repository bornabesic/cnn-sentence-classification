BORNA ĆORIĆ iznenadio je svijet pobjedom protiv najboljeg tenisača svijeta Andyja Murraya kojom je prošao u četvrtfinale Madrid Opena.   Mladi hrvatski tenisač postao je prvi "lucky loser" iz kvalifikacija koji je izborio prolaz među osam najboljih na tom turniru.   Borna je odigrao najbolji meč ove sezone, ali Murray je pogreškama pridonio teškom 6:3, 6:3 porazu od 59. tenisača svijeta.        "Definitivno bih se trebao zabrinuti zbog ovog poraz", rekao je svjetski broj 1 nakon ispadanja. "Nije uvijek problem izgubiti meč, ali način na koji izgubite može biti zabrinjavajući i razočaravajući".   Murray je ove sezone na zemlji izgubio i u osmini finala Monte Carla, kao i polufinale Barcelone.   "U Barceloni sam osjećao da sam igrao dobro, a danas to nije bio slučaj. To me brine. Puno toga nije funkcioniralo od početka do kraja. Radio sam puno grešaka koje su se gomilale. Nije mi nedostajalo samopouzdanja, samo nisam bio fokusiran koliko sam trebao biti. Nisam pronašao pravi ritam, nisam mu uspio parirati".   "Sve se može brzo popraviti, ali najprije treba otkriti u čemu je problem i kako to popraviti. Ako to pronađem, siguran sam da mogu preokrenuti formu na bolje", rekao je Murray.