– Ovo je najvjerojatnije moja posljednja sezona – rekao je Kasim Kamenica još na početku godine, kada je mislio da će njegova trenerska era završiti u makedonskom Pelisteru, ali prevario se. Nakon što je prije 26 godina napustio redove Zagreba, sljedeće će se sezone vratiti. U svom je zagrebačkom mandatu tada stvorio generaciju koja je potom pod vodstvom Zdravka Zovka otišla do dvostrukog naslova prvaka Europe 1992. i 1993. godine. Da, tada je napravio mnogo, a sada se nada sličnom kontinuitetu. Ostale lijepe uspomene – Izgubio sam nadu da ću se vratiti u Zagreb, ali stigao je poziv i odazvao sam se. Ovo je malo drugačiji klub nego onaj koji sam ostavio prije više od 20 godina, ali cilj je isti. Nastaviti kontinuitet u Ligi prvaka i ostalim natjecanjima, ali i oformiti mladu postavu. Stvoriti momčad za budućnost – rekao je Kamenica na kojemu se godine ne osjete. Iako ima 62, pogled mu je bistar, a ciljevi realni. I dok planira budućnost, prisjetio se i prošlosti. On je u svojoj prvoj generaciji zagrebaša od Jelčića, Obrvana, Gudelja, Ćavara... napravio igrače i tih je 90-ih gledao i stvarao najbolji rukomet u Europi. – Generacije iz mog prošlog mandata vrlo se rado sjetim, ali potpuno sam spreman na sve i svjestan sam težine rada u Zagrebu. Iskoristit ću ovo vrijeme da još bolje upoznam ovu ekipu, a što se ostalih stvari tiče, poštujem odluku kluba da imamo više trenera u optjecaju, moramo ekonomski biti realni. Neka su mjesta otvorena, kao mjesto prvog asistenta. A i neka igračka mjesta su upražnjena, poput ono vratara jer Stevanović odlazi. I da, želim mladu momčad, ali starije igrače ne možemo samo pozdraviti, upotrebljivi su još. Tu su i Valčić i Vori... Bit će razlika u godinama malo velika, ali bit će i dobra atmosfera. Trudit ćemo se – objašnjava iskusni trener koji će do kraja sezone ipak ostati u Makedoniji, dok će zagrebaše voditi Slavko Goluža. Želim mladi tim koji se ne boji – Dolazim malo kasnije, Zagreb radi malo drugačije, dosta su toga napravili do sada, planirali, pripremali se za novu sezonu i ja to poštujem. Malo ćemo reducirati igrački kadar na 19-20 igrača da bi trenažni ciklus bio racionalniji. Pratit ćemo mlade igrače iz druge postave i napraviti tim koji se neće bojati ničega i koji će biti spreman za nove izazove. Iako forsiram mladost, svi će imati priliku. Imamo četiri natjecanja i tu ima prostora za sve, a ja volim mlade igrače gurnuti u vatru. Zato radim drugačije – zaključio je Kasim koji je u klub doveden s razlogom, koji je objasnio direktor kluba Ante Ančić. – Turbulentno je bilo ove sezone, on je već treći trener. Nadam se da će i ostati. Glavna stvar zbog koje je on tu je ta što naš klub vidimo kao razvojni, a Kasim Kamenica ima iskustva pretvaranja talenata u igrače. Zato ima naše povjerenje – zaključio je Ančić. 