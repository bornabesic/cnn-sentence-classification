Hrvatski košarkaški reprezentativac i igrač Philadelphia 76-ersa Dario Šarić (22) i službeno je proglašen za najboljeg "rookiea" u veljači u Istočnoj konferenciji NBA lige, on je u prošlom mjesecu predvodio sve novake u ligi sa 17.0 koševa po utakmici, a sa 7.9 skokova bio je drugi najbolji skakač među novacima. U 12 odigranih utakmica u veljači Šarić je 11 puta postigao dvoznamenkast broj poena, od toga pet puta je postigao 20 ili više, a u četiri utakmice zaredom je imao dvoznamenkast broj pogodaka i skokova. Šariću su znatno porasli izgledi i da bude proglašen za najboljeg "rookiea" sezone nakon što je njegov klub objavio kako centar Joel Embiid zbog problema s ozljedom lijevog koljena više neće igrati do kraja sezone. Sa 20.2 koševa i 7.8 skokova po utakmici Embiid je bio uvjerljivo najučinkovitiji "rookie" ove sezone, no kako je odigrao samo 31 utakmicu mogao bi ispasti iz konkurencije za nagradu za najboljeg novaka zbog premalo nastupa, a to otvara šansu Šariću za nagradu jer je naš igrač sa 11.3 koševa i 6.2 skokova drugi po učinku u obje te kategorije, a odigrao je čak 60 utakmica. Za najboljeg "rookiea" Zapadne konferencije izabran je igrač Dallas Mavericksa Yogi Ferrell koji je prosječno ubacivao 12.0 koševa uz 4.7 asistencija po utakmici. NBA, rezultati: Rezultati susreta američke profesionalne košarkaške NBA lige igranih u četvrtak: Phoenix - Charlotte         120:103 Chicago - Golden State         94:87 Portland - Oklahoma City     114:109 