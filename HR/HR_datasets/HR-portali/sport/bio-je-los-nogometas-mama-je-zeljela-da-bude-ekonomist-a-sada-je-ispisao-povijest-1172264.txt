Jose Mourinho prekjučer se opet upisao u povijest. Zahvaljujući pobjedi njegova Manchester Uniteda nad Ajaxom u finalu Europske lige (2:0), Portugalac je postao prvi trener u povijesti koji je dva puta osvojio Ligu prvaka i Europsku ligu. Sam ulagao u sebe A došao je prekjučer Jose i do jubilarnog, 25. trofeja u karijeri. Time je postao šesti među najtrofejnijim nogometnim trenerima u povijesti – ispred su samo legendarni trener Celtica Jock Stein (26 trofeja), Ottmar Hitzfeld (28), Valerij Lobanovski (29), Mircea Lucescu (32) i Sir Alex Ferguson (48). A svega toga ne bi bilo da je Jose kao 18-godišnji dečko poslušao majku Mariju Juliju, koja ga je upisala na Poslovni fakultet, smjer financije. Ali, svojeglavi Jose odustao je već prvi dan nastave te se fokusirao na sport. Odabrao je studij na Instituto Superior de Educação Física, u sklopu sveučilišta u Lisabonu. Studirao je smjer za profesora tjelesnog odgoja. Bio je profesor u raznim školama, a nakon pet godina studija i dobrih ocjena stekao je diplomu. Usporedo s fakultetom, Jose je igrao nogomet. A igrao ga je doslovno preko veze. U samo dvije sezone drugoligaškog nogometa igrao je za Rio Ave i Belenenses, a u oba kluba trener mu je bio otac, Jose Felix Mourinho. A onda je trener Belenensesa postao Jimmy Melia i odmah nakon dolaska u portugalskog prvoligaša prekrižio nekolicinu igrača, među ostalima i mladog Mourinha. Jose je tada prelomio, prestao se baviti profesionalnim nogometom te odlučio postati trener. Išao je na trenerske seminare u Lisabon, ali i London i Glasgow. – Sjećam se Mourinha dok je dolazio na moja predavanja. Uvijek je pozorno slušao te veliku pažnju pridavao detaljima – prisjetio se dugogodišnji škotski izbornik Andy Roxburgh. Dobio 136 domaćih u nizu! Prvi trenerski posao Mourinho je dobio s 27 godina, u rodnom Setubalu počeo je trenirati juniore Vitorije. A trenerski bingo doživio je kada ga je legendarni Bobby Robson pozvao za prevoditelja u momčad Sportinga. Vodio ga je potom i u Porto te Barcelonu, a Jose je sve to iskoristio, revno bilježio treninge u bilježnicu i učio za dan kada će i on postati samostalni trener. A taj dan došao je 2000., kada je Jose postao trener Benfice. Ubrzo je prešao u Porto, a prvi veliki uspjeh postigao je 2003. s Portom osvojivši prvenstvo, a sezonu kasnije i Ligu prvaka. Nakon toga počeo je nezaustavljiv uspon, vodio je Chelsea, Inter, Real te sada Manchester United, a pritom je srušio brojne rekorde. Jedan je od njih 12 pobjeda u 14 finala, a i ta dva poraza (finale španjolskog i portugalskog Superkupa) doživio je u produžecima. Posebno je impresivan njegov niz nepobjedivosti u ligaškim utakmicama. Naime, od 2002. do 2010. nanizao je čak 136 utakmica bez poraza na domaćem terenu! I zato Jose zaista zaslužuje nadimak The Special One, koji si je sam nadjenuo.