Nakon dugog čekanja napokon se saznalo ime protivnika Mirka Filipovića na Rizinovu Grand Prixu. Umjesto s ozlijeđenim Wanderleijem Silvom, hrvatski borac snage će odmjeriti s Muhammedom Lawalom (35), Amerikancem poznatijim kao King Mo. Njih će dvojica u ring 29. prosinca ujutro po hrvatskom vremenu. On je u svojoj karijeri odradio 25 borbi, ima 20 pobjeda (13 nokautom) te pet poraza (da puta bio je nokautiran). Treba naglasiti da će mu upravo Cro Cop biti najveći izazov u dosadašnjoj karijeri. Podsjetimo, Mirko se trebao boriti sa Silvom, ali Brazilac je otkazao zbog ozljede, barem je tako sam tvrdio, dok ga je Cro Cop nazvao kukavicom i izjavio da se povukao zbog straha, a ne zbog ozljede. Nakon toga nastao je pravi verbalni rat. A organizatori su krenuli u traženje novog protivnika i odugovlačili s tim što je Mirka živciralo jer ima malo vremena za pripremu, a konačno je ime saznao u subotu. "Dragi prijatelji, konačno sam dobio protivnika za četvrtfinale RIZIN-ovog turnira. Danas ili sutra Rizin će objaviti ime mog protivnika, ja ga naravno znam, ali red je da to prvi objavi Rizin! U svakom slučaju vjerujem da će svi MMA fanovi biti zadovoljni izborom", napisao je tada Mirko, a danas smo, eto, i mi ostali saznali s kime će se boriti. 