Takva fešta nije viđena u 25 godina HNL-a... Ono što smo gledali godinama na snimkama iz Italije, Njemačke, Engleske... dočekali smo danas na Rujevici. Onog trenutka kad je sudac Ante Vučemilović-Šimunović dao posljednji zvižduk - kao da je sudbina bila da to uradi sudac na kojeg su Riječani najviše graknuli ove sezone - na teren se izlila rijeka navijača Rijeke. Ljubili su teren, plakali i pjevali, a njihovi ljubimci našli su se u obruču ljubavi. Nikome nije palo na pamet pobjeći, Andrijašević, Elez, Bezjak... zagrlili su na zelenom tepihu na kojem su pomeli baš sve suparnike ove sezone svoj grad i navijače koji su ih nosili kroz sezonu, u najvećim i najtežim trenucima. Marko Vešović spustio se na teren, klicalo se Vešo, Vešo. Nismo ni trepnuli, a već se cijela momčad našla u svečanoj loži stadiona koju su velikim junacima ustupili uzvanici koji su do maloprije tu sjedili. Takvu sreću zaista je trebalo vidjeti uživo, a najstrastveniji u navijanju bio je makedonski turbo-motor Stefan Ristovski. Mokar od znoja, suze i sreće stigao je debelo nakon završetka utakmice u mix-zonu. - Plačem, ja još plačem. Stvarno sam ponosan na suigrače, ovaj grad. Preostaje da uživamo. Borili smo se protiv svakoga i svačega. Ovo mi je prvi trofej u karijeri, a mislim da će ostati zauvijek najslađi i najteži kojeg ću osvojiti. Znamo da možemo osvojiti još Kup, ali prvo slavlje. Stefane, vodili ste navijanje iz lože? - Ja sam Riječanin. Zadnjih mjesec dana smo se zajebavali da ću si istetovirati ovaj trofej i ovaj grad. Ako jednog dana odem ća, htjet ću ovdje završiti karijeru. Želim guštati sada, zaslužili smo svi. Treninzi? Oprostite, nema me ovaj tjedan. Gdje je harmonika? - Nema, tata dolazi na utakmicu s Dinamom. Tad će biti totalna fešta, koliko sam čuo, krenut ćemo s Krka, pa se spustiti prema gradu i onda za Maksimir. Eh da, Maksimir. Riječani će kao prvaci umarširati tamo gdje se zadnjih jedanaest godina feštalo. - Pa to je najveći gušt. Samo, ne znam u kakvom ćemo broju doći, večeras ludilo. A sad, ako netko završi na hitnoj... – polu u šali, polu u zbilji rekao je Filip Bradarić. Emocije su tekle na sve strane, a i šampanjac po glavama suigrača dok su davali izjave. Bradarić je zezao strijelca Župarića... „E da nam je ostao Mitrović...“. - Onda bi Rijeka bila prvak pet kola prije kraja – prihvatio je šalu dečko koji je preuzeo stopersku štafetu od reprezentativca koji je zimus otišao u Bešiktaš. I on je prvak, mada kad je vidio scene iz Rijeke, vjerojatno je malo i zasuzilo u oku. Prvi se iz obruča slavlja otrnuo Josip Elez. - Cilu večer bih mogao pričati o ovome. Nisu nam vjerovali, prozivali su nas, govorili nećete uspjeti. Ali svaku smo utakmicu gledali posebno i to nas je dovelo ovdje. Kako je bilo kad su navijači uletjeli? - Uh... Znali smo što će biti, ali opet u utakmici zaboraviš. Svi se počnu trgati za nešto, a ti ne znaš što bi. Svi bi htjeli nešto povijesno. Najradije bih svakom nešto dao. Što si poklonio od opreme? - Sve što sam imao na sebi. Osim gaća, naravno. Prema povijesti su otplovili sinoć svi, čelnici, igrači, navijači... A Matjaž Kek primaknuo se Ćirinoj tituli „trenera svih trenera“. Ni on više nije mogao držati emocije na lancu, sin Matjaž pao mu je u zagrljaj. - Teško je držati emocije kad znaš kako smo veliku stvar napravili. Čestitam cijelom klubu na čelu s predsjednikom Miškovićem (propustio feštu jer je bio u Švicarskoj, op. a.). Ovaj naslov poklon je svim generacijama koje su igrale za Rijeku. I u trenutku najveće sreće, kad si je mogao dati oduška zbog svega što je pratilo ovu sezonu, Kek je ostao ponizan i korektan prema najvećem suparniku. “Prekinuli ste Dinamovu dominaciju, na terenu i izvan njega. Jeste li ponosni kao Slovenac“, spomenuo mu je slovenski novinar. - Nikad nisam krio iz koje škole dolazim. Dinamo je bio naš veliki suparnik, momčad koja je igrala Ligu prvaka i imala jako puno dobrih igrača. Jesu li vas dodatno motivirale izjave poput Ćirine da nećete osvojiti ili spekulacije da idete u Beograd? - Ljudi svašta lupaju. Mene ne zanima tko što misli – zaključio je Kek i otišao u noć. Najluđu noć u povijesti Rijeke.