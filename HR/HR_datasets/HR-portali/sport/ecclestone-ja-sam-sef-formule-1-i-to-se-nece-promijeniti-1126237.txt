Trenutni šef formule 1 Bernie Ecclestone odlučio ja sasvim jasno svima poručiti tko vodi sport te tvrdi da Ross Brawn nije potreban na tom mjestu. Ecclestoneovi komentari dolaze nakon medijskih glasina da Brawn savjetuje Liberty Media grupu po pitanju ulaganja u vrh motosporta. - Ja sam šef. To se neće promijeniti. Mogu vas uvjeriti da će stvari ostati onakve kakve jesu - rekao je Ecclestone za španjolsku Marcu, a prenosi GP1. Liberty Media, novi vlasnici formule 1, izrazili su promjene koje žele uvesti, ali Ecclestone je objasnio zašto je malo vjerojatno da se velike promjene neće dogoditi uskoro. - Jako je jednostavno. Imamo Concorde Agreement koji nas zakonski obvezuje do 2020. godine. Zbog toga, sve do tada se momčadi i pravila ne smiju i neće promijeniti. Oni su dioničari, ali ne kontroliraju kompaniju. Imaju 10 posto udjela i trenutno sam ja još uvijek izvršni direktor. To je ista kompanija kakva je uvijek i bila - rekao je Ecclestone i dodao: - Ako Liberty preuzme kontrolu, onda će biti u mogućnosti raditi što god hoće baš kao svi ostali koji imaju kompaniju. Trenutno oni nisu vlasnici i ne mogu raditi što žele. Usprkos svemu, Bernijevi komentari neće umiriti nove vlasnike koji ga se žele riješiti prije ili kasnije, a prije nekoliko mjeseci je bilo priče i da će Ecclestone sam otići nakon finala sezone u Abu Dhabiju. U međuvremenu se pojavilo ime Rossa Brawna koji je potvrdio da za Liberty radi tek konzultantski posao. No, pomalo je čudno da se Brawn niotkud pojavi sa ‘pecanja’, a i u nedavnom intervjuu za BBC je rekao da bi bilo zanimljivo pomagati da F1 postane bolja. Ecclestone je žustro odbacio navode da Ross Brawn dolazi u vrh formule 1. 