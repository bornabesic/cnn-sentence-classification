LINO ČERVAR, povratnik na funkciju izbornika rukometne reprezentacije, objavio je imena pomoćnika s kojima započinje pripreme za EP koje se iduće godine igra u Hrvatskoj. Uoči prvog reprezentativnog okupljanja na konferenciji za medije javnosti su se obratili predsjednik HRS-a Tomislav Grahovac i izbornik Lino Červar. Reprezentacija odlazi u ponedjeljak u Poreč, na prvi ciklus priprema za Europsko prvenstvo. Uvodno se okupljenim novinarima obratio predsjednik Tomislav Grahovac koji je najavio nadolazeće akcije koje će organizirati Hrvatski rukometni savez. "Dana 23. lipnja će se održati, u koncertnoj dvorani Lisinski, ždrijeb skupina za Europsko prvenstvo. Dotad ćemo imati poznate sve sudionike", rekao je predsjednik Grahovac. Uoči odlaska u Poreč izbornik Lino Červar obznanio je tko će s njim činiti stožer hrvatske muške rukometne reprezentacije te koji je plan priprema sve do siječnja 2018., kada počinje Europsko prvenstvo. "Od ponedjeljka počinje operacija Europsko prvenstvo 2018. u Hrvatskoj. Ono što sam ostao dužan prošli put i rekao sam da ćemo to razjasniti do početka priprema je sastav stožera. Osim mene, u stožeru će biti treneri koji će mi pomagati, a to su Hrvoje Horvat i Zlatko Saračević. Nadalje, imat ćemo dvojicu kondicijskih trenera Peru Kuterovca i Mirka Krolu te dvojicu trenera vratara, Vladu Šolu i Ninoslava Pavelića. Ovo će biti prvi skup od 1. svibnja do 7. svibnja. Idući će biti u lipnju od 13. do 23. Treći put ćemo se skupiti u listopadu od 23. do 29., a 28. listopada predviđena je i utakmica. U prosincu će se domaći igrači početi pripremati, a nakon toga će se priključiti igrači koji igraju u inozemstvu", izjavio je izbornik Červar. Posebno je naglasio kako će svako okupljanje biti odvojeno i istaknuo koja su očekivanja od okupljanja u Poreču: "Treba razlikovati ta okupljanja. Prvo i drugo okupljanje će koristiti meni i stožeru da se ponovo međusobno upoznamo, iako tu ima igrača koji su igrali u moje vrijeme. Bit će to analiza stanja i procjena kvalitete i mogućnosti te momčadi. Motivira me to da se Hrvatsku ne smješta u svjetski vrh rukometa. To će biti početak upoznavanja s načinom rada i stožera i igrača. Bit će to jedna moja vizija i moj cilj te kako ga dostići. Neće to biti puni intenzitet, ali će se vidjeti što hoću i na čemu će se temeljiti pojedine pripreme." Za izbornika Červara izuzetno je važan momčadski duh koji će pokušati izgraditi s reprezentacijom: "Bit će važno izgraditi poštovanje svakog pojedinca koji je pozvan u reprezentaciju prema reprezentativnom dresu i na tome ću insistirati od početka. To nije hir, nego smatram da se bez dobrog tima ne mogu ostvariti snovi. Momčad je za mene prvi i najbolji igrač i uvijek je 'mi' ispred 'ja'. Ne vidim drugi način kako bismo dostigli rezultat. Moramo uživati u kolektivnom ponašanju, disciplini, ali i u kolektivnoj odgovornosti. U Poreču ćemo raditi dvaput dnevno. Družit ćemo se i imati o čemu razgovarati te održavati sastanke. Razgovarat ćemo i individualno i grupno. Tražit ću lojalnost mojoj viziji od stožera i igrača. Smatram da je nastup za državnu reprezentaciju najveći uspjeh i iznad ikakva klupskog uspjeha." Na prvo okupljanje u Poreču izbornik Červar pozvao je 31 igrača. Na put ipak odlazi njih 29 jer je Alen Blažević ozlijeđen, a Željko Musa je dobio poštedu. Izbornik je naglasio kako ovo nije konačan popis te da će kroz iduće akcije možda doći i neka nova imena. "Nitko nije siguran. Tu ste vidjeli 31 ime, ali to nije gotovo. Selekcija je otvoren proces. Bitno je razumjeti to da će se ona mijenjati u 5 i 6. mjesecu, a ne u 10. kada će ideje biti jasne za Europsko prvenstvo. Pokušat ćemo da igraju najbolji i znamo koji su kriteriji za igranje u reprezentaciji", rekao je Červar. Na popisu od 31 igrača su se našla i neka stara imena koja se vraćaju u reprezentaciju: "Zadovoljilo me to da sam vidio povratak Mirka Alilovića. Pokazao je entuzijazam i želju. Stavio se na raspolaganje i rekao da je spreman dati sve od sebe za reprezentaciju. Volio bih da igrači dođu u reprezentaciju zato što to žele, a ne zato što ih netko tjera. Očekujem i povratak Ivana Čupića. Sada ga nema jer mu supruga treba roditi četvrto dijete", zaključio je izbornik.