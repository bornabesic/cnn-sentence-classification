Brazilski igrač propustio je sve utakmice doigravanja jer mu se žena porađala, a novinar je baš ustrajao da trener objasni zašto. Legenda litavske košarke, a danas trener tamošnjeg Žalgirisa, Šarunas Jasikevičius, uputio je zanimljiv odogovor na novinarsko pitanje što misli o tome da je njegov igrač Augusto Lima preskočio utakmice u doigravanju kako bi nazočio rođenju svojeg djeteta. Brazilski igrač propustio je sve utakmice doigravanja jer mu se žena porađala, a novinar je baš ustrajao da trener objasni zašto. “Što mislim o tome? Pa ja sam taj koji ga je pustio da ode”, kazao je pomalo iznervirano Jasikevičius, nekada velika zvijezda Eurolige i košarkaš koji je igrao u NBA-u. Nakon toga trener je osjetio potrebu očitati lekciju novinaru pa i svim muškarcima. “Imaš li djecu? E, kada budeš imao djecu bit će ti jasno o čemu je riječ. To je vrhunac iskustva koje čovjek može imati. Zapravo to je sjajno pitanje. Misliš li da je košarka nešto najvažnije u životu”, pitao je trener novinara. “Ne, ali polufinale je važno”, kazao je novinar… “Važno? Kada budeš držao svoje prvo dijete u rukama onda ćeš shvatiti što je zaista važno. Onda se vrati tu pa ćemo razgovarati. Ne postoj ništa veličanstvenije od rođenja djeteta. Vjeruj mi. Titule i pobjede ne mogu se s time uspoređivati. Lima se osjeća kao da je na nebu i ja sam sretan zbog njega”, kazao je trener. Žalgiris je i bez pomoći Lime dogurao do finala litavske lige.