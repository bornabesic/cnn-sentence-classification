Foto: AFP DAN nakon proslavljenog 20. rođendana Trevor Bayne ispisao je novo poglavlje u povijesti američkog automotosporta.  Naime, postao je najmlađi pobjednik prestižne NASCAR utrke Daytona 500. Prethodni najmlađi pobjednik utrke bio je Jeff Gordon koji je u trenutku trijumfa 1997. godine imao 25 godina i 196 dana. Na stazi u Daytona Beachu vodstvo se tijekom utrke promijenilo u 74 navrata, a na vrhu poretka su u jednom trenutku bila 22 različita vozača. No, na kraju je slavio mladi Bayne iz najstarije NASCAR momčadi Wood Brothers Racinga, koji je tako postao jedini vozač kojem je uspjelo slaviti na Daytoni 500 u prvom nastupu (isključujući inauguralno izdanje 1959.).  "Ovo je ludo, ne znam što bih rekao. Osjećam skoro kao da nisam ovo zaslužio jer ima toliko dečki ovdje koji su ovo pokušavali napraviti tako dugo" komentirao je Bayne, koji je trijumfirao ispred Carla Edwardsa (Roush Fenway Racing) i Davida Gillilanda (Front Row Motorsport). Bivši vozač F1 momčadi Williamsa i McLarena Juan Pablo Montoya završio šesti.