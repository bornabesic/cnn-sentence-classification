Ideja o skijaškoj stazi od 150 metara između Zagrečake katedrale i Manduševca, i to u vrijeme održavanja utrke Svjetskog kupa na Sljemenu, jako se svidjela našem najboljem skijašu Ivici Kosteliću: – Ideja je spektakularna. Daj bože da taj jedinstveni događaj uspije. Jeste li to potaknuli vi, Kostelići? – Nije to poteklo od nas. Ne znam čija je ideja, ali je jako dobra. Rado bih se i sam spustio. Dobra je to fora. Trebali bi biti pozvani svi pobjednici Svjetskog kupa, a među njima smo i Janica i ja. Spetakularna pozornica Nije li to spektakularna pozornica i za mogući oproštaj sportaša koji će u srijedu, opet na snijegu, proslaviti 36. rođendan? – Ha-ha, vi se scenarijem mojeg oproštaja bavite već neko vrijeme, a ja ga još nemam. Još ne razmišljam o tome i siguran sam da mi nastup na Sljemenu neće biti posljednja utrka u karijeri. Da nisu otkazane utrke Svjetskog kupa u Lake Louiseu, Ivica bi letio preko Atlantika, a ovako će put austrijskog ledenjaka Mölltalera. – Ostajemo u Europi do početka prosinca, a potom idemo u Kanadu gdje bih trebao voziti osam Nor Am utrka u svim disciplinama osim u veleslalomu. Kada ćemo ga prvi put vidjeti u nekoj od ovosezonskih utrka Svjetskog kupa? – To bi trebala biti superkombinacija u Santa Katarini 29. prosinca, nakon čega bi uslijedio slalomski nastup u Zagrebu. Za razliku od prijašnjih godina, sestra Janica više s njim ne putuje jer gradi karijeru sportske administrativke. Je li ga iznenadio taj njezin novi životni smjer? – Nikad nisam Janicu tako zamišljao, no nisam iznenađen što su joj ponudili da bude pomoćnica ministra za sport, a sada i čelnica Središnjeg državnog ureda. Janica me pitala za mišljenje Ima li Janica liderskih osobina? – Ima, itekako. Osim toga, drago mi je da je vrhunska sportašica na čelu tog ureda. Ipak, ni ovaj put nije zaobišla brata kada je trebalo posavjetovati se o premijerovoj ponudi? – Uvijek me pita za mišljenje. Rekao sam joj da je pozicija teška, da nosi veliku odgovornost, ali i da mi se čini da na tom položaju može imati veći utjecaj na razvoj i funkcioniranje hrvatskog sporta nego kada je bila doministrica. Čini mi se da ovo ima više smisla, samo se nadam da će se okružiti dobrim savjetnicima i suradnicima i da će pronaći dobre sugovornike među ljudima uključenim u sport. Ivica je prije tri i pol mjeseca dobio i drugog sina, na svijet došao je mali Leon pa sad dvogodišnji Ivan ima brata. – Lijep je to osjećaj, ali je i više nego dvostruko zahtjevnije. Je li mu je time kada je na putu i udvostručena čežnja za sinovima? – Ha-ha. Očevi uglavnom nisu toliko vezani uz novorođenčad kao majke i nemaju takav odnos s njima, no kako vrijeme bude išlo, kako budu rasli, tako će se i taj odnos sa sinovima  pojačavati. 