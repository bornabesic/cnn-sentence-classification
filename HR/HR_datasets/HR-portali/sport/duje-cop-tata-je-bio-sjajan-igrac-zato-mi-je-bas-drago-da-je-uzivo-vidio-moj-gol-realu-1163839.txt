Nekoliko dana nakon pogotka madridskom Realu, Duje Čop odmarao se u Gijonu u obiteljskom ozračju. Kada smo ga nazvali, pripremao se za odlazak u Cavadongu, maleno mjestašce u Asturiji. – Ondje je poznato svetište, otići ću s obitelji. Sa mnom su otac, majka i djevojka, pa ćemo iskoristiti ove dane za obiteljsko druženje – počeo je Čop. Za što će se pomoliti? – Da sve bude kao do sada. Samo da nastavim ovako, naravno za zdravlje – skromno će Duje. Naš je napadač zadnjih dana glavna priča španjolskih medija koji njegov pogodak Realu uspoređuju s onim kakve su zabijali Laudrup i Romario... – Vi me zovete samo kad zabijem ovakve pogotke protiv Reala. Morat ću zabijati češće i Realu i Barceloni – kroz smijeh kaže Čop. Dobro je raspoložen. Kako i ne bi bio. Do sada je zabio devet pogodaka u Primeri, odnosno 20 ukupno u Ligama petice. Ušao je među naših 30 najboljih napadača u povijesti koji su zabijali u Ligama petice. – Pročitao sam taj podatak. Nadam se da ću taj trend nastaviti. Posebna je čast biti u kategoriji s našim legendarnim napadačima. Pogodak protiv Reala, naravno, jedan mu je od najdražih u karijeri. – Poseban i zbog činjenice što je otac bio na stadionu. Neka i on vidi da mogu zabijati najboljim momčadima, kako je i on svojedobno zabijao najboljima – ponosno će Duje. Iako je Sporting izgubio (2:3), igra protiv Reala, kako kaže Duje, podigla je samopouzdanje u momčadi koju očekuje teška borba za ostanak. – Bio sam ozlijeđen petnaestak dana. Čak sam i utakmicu s Estonijom igrao ozlijeđen. Osjećao sam bol u predjelu kuka. No, sada je sve dobro. Lani je Čop u Malagi zabio sedam golova, ove sezone je već na devet i glavni je napadač Sportinga. – Španjolska mi odgovara. Sretan sam što sam se dokazao u jednoj od najjačih liga na svijetu. Očito je da sam napravio iskorak. Želim samo rasti, mislim da sam pokazao da mi je mjesto u najjačoj ligi. A Primera mu odgovara i zbog još jednog detalja kojeg je izdvojio. – Odnos medija je jako dobar. Igrači su tretirani kao zvijezde. Svi mediji se bave isključivo nogometom. Sve je prepuno onih pravih, taktičkih analiza. Rijetko se mediji bave destruktivnim analizama – priča Čop. A Španjolci su u iščekivanju najvećeg derbija, El Clásica u Madridu. – Svi jedva čekamo tu utakmicu. Obje će se momčadi istrošiti u LP i to će utjecati na ishod ove utakmice. Realu je bila i važna pobjeda protiv nas. Ako Real pobijedi, zadat će konačan udarac Barceloni. Iako, naravno da ne smijemo otpisati Katalonce do zadnjeg trenutka. To su već u nekoliko navrata pokazali ove sezone. Dojam je da vam je Real draži? – Ja sam odrastao uz Galacticose. Neki će reći da je Barcelona zadnjih godina bolja, naravno da se veselim uspjehu našeg Rakitića, kao i našim dečkima u Realu. Osim divova, koje su mu još momčadi po guštu u Primeri? – Naravno da je to Atlético koji je autoritet zadnjih godina. Ali meni je draga i Sevilla... Kako gleda na konkurenciju u napadu reprezentacije? – Rijetko koja svjetska reprezentacija ima toliki broj kvalitetnih napadača. Naravno da me veseli taj podatak. Jer, poseban je osjećaj kada mi dođe poziv za nacionalnu vrstu. Naravno da su u prednosti dečki koji igraju u jačim klubovima. No, smatram da i ja mogu dati svoj doprinos i da sam spreman, kao što sam i do sada uvijek bio. Važno je da s posebnim osjećajem nastupam za reprezentaciju. Gušt mi je biti tu. Nevažno protiv koga igram, prijateljsku protiv Segeste ili na Euru protiv Španjolske – ističe Čop. Naravno da prati i HNL. – Zanimljivo je nakon dugo godina i to je dobro za hrvatski nogomet. Dobro je da se naši klubovi pojačavaju. Dinamo ima individualnu kvalitetu, dok je Rijeka bolja u momčadskom smislu. A imaju i najboljeg trenera u ligi, Matjaža Keka. Vidi se da su uigrani. Završnica prvenstva bit će zanimljiva – zaključio je Čop. 