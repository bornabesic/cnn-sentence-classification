KOŠARKAŠI Cedevite plasirali su se u finale ABA lige pobjedom 87:78 protiv Partizana u trećoj polufinalnoj utakmici u prepunoj "dvojci" Doma sportova. Zagrepčani će u finalu igrati protiv Crvene Zvezde ili Budućnosti, koji u utorak igraju odlučujući susret. Pobjednik ABA lige sljedeće sezone igra u Euroligi. Cedevita je na poluvremenu vodila 11 razlike i do kraja nije ispuštala vodstvo. No, u finalu će biti slabija za Marka Arapovića, a možda i Ryana Boatrighta. Amerikanac se ozlijedio u prvoj minuti, a Marko Arapović je teško stradao u drugom poluvremenu kad je krivo iskočio i morao biti iznešen s parketa. Momčad Veljka Mršića od prve minute je kontrolirala utakmicu i ni u jednom trenutku nije dopuštala gostima da ih ozbiljnije ugrozi. Malo drame bilo je u zadnje dvije minute u koje su domaćini ušli sa samo šest koševa prednosti, no fantastični Luka Babić je minutu prije kraja pogodio ključnu tricu i definitivno slomio Partizan. Sjajni Luka zabio je 11 koševa u zadnje dvije minute. Cedevitu su do velike pobjede predvodili Musa i Bilan s po 16 koševa, a 14 je zabio Luka Babić. Kod gostiju je najbolji bio Hatcher sa 16 koševa. Finalna serija počinje 10. travnja.