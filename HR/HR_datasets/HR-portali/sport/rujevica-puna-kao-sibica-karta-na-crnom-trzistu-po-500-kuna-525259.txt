Pročešljali smo sve internetske oglasnike, forume... Okrenuli mali milijun brojeva, ali pronašli smo samo jednog navijača koji je prodavao ulaznice za ogled Rijeke i Cibalije.  - Žao mi je, evo upravo sam ih dao ća. Morao sam ih prodati jer me u nedjelju nema u Rijeci - javio nam se navijač koji je na Njuškalu ostavio oglas da prodaje ulaznicu za 500 kuna. - Znam još jednog-dvojicu ljudi koji su imali kartu viška, ali odavno je sve to otišlo. Ne znam baš nikoga tko bi vam sad mogao prodati ulaznicu, pa ni za tisuću kuna - rekao nam je Rijekin navijač. Stvar je, dakle, jasna - na Rujevicu u nedjelju navečer neće stati ni šibica! Ulaznice su se u redovnoj prodaji kretale od 60 do 350 kuna, ali da su bile i dvostruko, pa i trostruko skuplje, vjerojatano bi se također razgrabile. U četvrtak, dan nakon pobjede kod Slaven Belupa, tih 6000 ulaznica, koliki je kapacitet stadiona, rasprodano je za samo 45 minuta. Ukratko, potpuno “ludilo”... - Veseli nas rasprodan stadion, to znači da će i ovog puta navijači biti pozitivna energija i vjetar u leđa igračima. Međutim, atmosfera oko nas ne smije imati previše utjecaja jer će nas zavarati. Treba odigrati još jednu pravu utakmicu, ne smijemo misliti da će biti lako jer ovakve utakmice znaju biti emotivno zahtjevne - upozorio je trener Rijeke Matjaž Kek, kojem je ovih dana glavni zadatak smiriti euforiju. Onu u gradu, među navijačima, teško može obuzdati, ali može utjecati na svoje nogometaše. - Nakon treninga smo prolazili pored ljudi koji su čekali satima za ulaznice. Ako ti to nije najveće priznanje, nešto što te goni naprijed, ne znam što još treba. Neće ti pomoći ne znam kakav novac da bi došao do svog cilja. Te stvari rade razliku. Volio bih da igrači budu veliki pobjednici i veliki ljudi jer to će ih dalje nositi u sportu. Nogomet je toliko pošten da te prije ili poslije nagradi ili kazni - govorio je Kek, a nadovezao se njegov ponajbolji igrač Franko Andrijašević:  - Za ovo smo krvarili cijelu sezonu. Emocije rade cijelo vrijeme u zadnjih nekoliko kola, svi znamo što nam to nosi i vjerujem da ćemo biti pravi. Nema mjesta umoru! Kostrenjanin Milan Rakić živi u Chicagu, a do prije koji dan i radio je tamo. Kako ga nisu pustili da ode, dao je otkaz, kupio kartu i došao na feštu. Fešta je u pripremi, kao da su svi zaboravili da će se nešto pitati i Cibaliju. - Tko zna, možda se može nešto i zakomplicirati - kaže trener Mladen Bartolović.