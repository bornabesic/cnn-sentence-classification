NA OSJEČKOM Županijskom sudu danas u 10 sati, čitanjem optužnice zbog pljačke u Dinamu, počela je najvažnija utakmica Zdravka Mamića. Gazdi Dinama, njegovu bratu Zoranu, bivšem direktoru Dinama Damiru Vrbanoviću te porezniku Milanu Pernaru sudi se jer ih Uskok tereti da su klub oštetili za nešto manje od 116 milijuna kuna, a državni proračun za barem 12,2 milijuna kuna neobračunatog i neplaćenog poreza i prireza. Zdravko Mamić već 15 godina autokratski vodi gradski klub te prema tvrdnjama Uskoka iz njega izvlači novac, većinom putem transfera igrača. Luka Modrić i Dejan Lovren najveće su zvijezde postupka te se s nestrpljenjem čekaju njihova svjedočenja krajem svibnja i početkom lipnja.   "Ovo će biti predstava", najavio je Mamić po dolasku na osječki sud. Nakon izlaganja optužbe izjasnio se da nije kriv te da ne razumije optužnicu.  "To je nešto najgnjusnije što sam ikada čuo. Laž i besmislica. U ovom istom prostoru s nekadašnjim predsjednikom suda Ninoslavom Ljubojevićem dogovarao sam i potpisao transfer te podjelu novca od transfera njegova sina Gorana Ljubojevića. Na tom ugovoru je i pečat uvaženog odvjetnika Ivana Brlekovića koji me danas na sav glas proziva da sam kriminalac", nastavio je Mamić. "Nisam kriminalac, ja sam tvorac modernog Dinama. S mojim dolaskom u klub počela je borba protiv korupcije. Novac je prije mog dolaska odlazio u inozemstvo", govori nam Mamić i pokazuje prikupljenih 150 novinskih članaka kao prilog toj tvrdnji.  Mamiću je sudac na prvoj raspravi brzo oduzeo riječ jer se nije držao teme prilikom izlaganja. Uskokovce je nazvao prevarantima i manipulatorima, a tvrdio je da ništa nije radio na štetu Dinama i da sporni transferi - nisu sporni. Sebe je ponovno opisao kao tvorca Dinama, a ne kriminalca. Nastavak suđenja je u petak u 9 ujutro, a Dejan Lovren, hrvatski reprezentativac čiji je transfer jedan od sumnjivih, trebao bi svjedočiti 29. svibnja.  Početak glavne rasprave održao se danas, dok sutra pred suca i članove njegovog vijeća izlaze svjedoci iz Porezne uprave. Sudac Darko Krušlin odredio je još sedam dvostrukih termina, zaključno s 11. i 12. rujnom. Mamića na sudu dočekala obožavateljica: Bože, kako je zgodan  Mamić je dobre volje došao na osječki sud, u pratnji svojih odvjetnika Jadranke Sloković i Čede Prodanovića. Pred sudom su ga dočekale obožavateljice koje su mu poručile da nikad ne napusti nogomet ni Hrvatsku. "Bože, kako je zgodan", kazala je izvjesna gospođa Katica Božinović koja je ranije radila na sudu, a danas je pred njega došla dočekati i izljubiti Dinamova savjetnika.  Sudu je uz Zdravka Mamića pristupio Damir Vrbanović te poreznik Milan Pernar. Zoran Mamić sudu je poslao ispriku da je odsutan zbog službenih obveza te će naknadno pristupiti.      Riječ je o jednom od najiščekivanijih suđenja u Hrvatskoj, koje prati i Europa, posebno zbog svjedočenja Modrića i Lovrena, ali i Eduarda da Silve, Gordona Schildenfelda, Jerka Leke, Dina Drpića, Ivana Bošnjaka, Branka Ivankovića, Vlade Kasala, Stjepana Deverića... Za sada je predloženo saslušanje 76 svjedoka. Iskazi ostalih svjedoka bit će pročitani na suđenju. Spis se sastoji od 167 omota u kojima je 14.826 stranica i 2388 dokaznih prijedloga Uskoka. Zdravko Mamić je nakon čitanja optužnice kazao da se ne osjeća krivim. "Ne razumijem optužnicu, niti je slušam. Nebitna je za moju obranu. To je najgnjusnija laž. Ja neću lagati i zato vam ponavljam: ne razumijem ovu optužnicu", rekao je Mamić. Uskok smatra da će tijekom suđenja Zdravku Mamiću i još trojici okrivljenika materijalnim dokazima, vještačenjima i iskazima svjedoka dokazati tvrdnje iz optužnice da su Dinamo oštetili za nešto manje od 116 milijuna kuna, a državni proračun za barem 12,2 milijuna kuna poreza i prireza, dok obrane okrivljenika smatraju da će dokazati kako optužbe nemaju pravnog ni činjeničnog utemeljenja. Zamjenik ravnateljice Uskoka Sven Mišković u uvodnom je govoru istaknuo da će tijekom postupka dokazati da optuženi poreznik Milan Pernar, tijekom provođenja poreznog nadzora, namjerno nije htio utvrditi iz kojih je izvora Zoran Mamić vraćao pozajmice koje je dobivao od NK Dinama, od preko 25 milijuna kuna, što je bio dužan uraditi te da je tražio i primio mito i prekršio niz pravila službe kako bi Zoranu Mamiću omogućio izbjegavanje plaćanja poreza od preko 12 milijuna kuna te mu, u drugom predmetu, umanjio ukupne porezne obveze u iznosu većem od 900 tisuća kuna. Sporne pozajmice te transferi Lovrena i Modrića Također tvrdi da će dokazati da je početkom 2010. sklopljen ugovor o transferu igrača Dejana Lovrena, iz Dinama u francuski Lyon, uz obeštećenje od 66 milijuna kuna koje je u cijelosti trebalo pripasti Dinamu te da je naknadno sačinjavana dokumentacija kojom je Lovrenu pripalo pravo na 50 posto transfernog obeštećenja koje je u konačnici završilo kod Zdravka i Zorana Mamića. Na sudu Uskok namjerava dokazati da je i NK Dinamo, po nalogu Zdravka Mamića, bez znanja tijela kluba Zoranu Mamiću davao pozajmice od preko 24 milijuna kuna koje nije uredno vraćao, a što je, prema stajalištu Porezne uprave, pravni posao gdje se trebaju platiti propisana davanja. Tužitelj tvrdi da je Zoran Mamić te pozajmice vraćao sredstvima kluba što su mu omogućili okrivljenici Vrbanović i Zdravko Mamić, lažno prikazujući da Dejanu Lovrenu pripada 50 posto obeštećenja pri transferu u Lyon, koji je novac proslijedio Zoranu Mamiću, čime su u konačnici vraćene sporne pozajmice. Smatra da će Uskok dokazati i nezakonitosti ugovora u transferu igrača Luke Modrića u engleski Tottenham, u travnju 2008. kojim je određeno da engleski klub Dinamu mora isplatiti 21 milijun eura. Uskok tvrdi da je Zdravko Mamić antidatirao aneks ugovora o profesionalnom igranju između Dinama i Luke Modrića, koji je sačinjen u vrijeme kada je Modrić već otišao u Englesku, kako bi se tako opravdala isplata 50 posto transfernog obeštećenje Luki Modriću. Uskok: Ni jedna odluka u Dinamu nije donesena bez Mamićeva znanja Mišković je naveo i da će tijekom postupka dokazati da je ta obveza stvorena kako bi se najveći dio toga iznosa isplatio Zdravku Mamiću, odnosno da je Luka Modrić, po nalogu toga okrivljenika, njemu i njegovoj obitelji, isplatio iznos od preko 52 milijuna kuna. Ističe kako će se dokazati da je Zdravko Mamić "imao bezuvjetan utjecaj i autoritet u  Dinamu" te da "niti jedna značajnija odluka u klubu nije donesena bez njegova znanja i suglasnosti". Odvjetnica Zdravka Mamića Jadranka Sloković u uvodnom je govoru ustvrdila da će tijekom postupka dokazati da optužbe nemaju pravnog ni činjeničnog utemeljenja, da je optužnica proizvod pogrešnog tumačenja poreznih propisa kada su u pitanju transferi igrača Dinama te plod konstrukcije davanja kriminalnog konteksta potpuno zakonitog ponašanja okrivljenika. Mamić Uskok prozvao za manipuliranje iskazima Lovrena i Modrića U očitovanju o uvodnom govoru svoje braniteljice Zdravko Mamić tvrdnje iz optužnice Uskoka ponovno je nazvao lažima, navodeći kako je pripremio brojnu dokumentaciju kojom će osporavati optužbe da je radio na štetu Dinama, poput ugovora o transferima igrača koji su sklopljeni prije njegova dolaska u klub te da će dokazati kako se manipuliralo s iskazima igrača Dejana Lovrena i Luke Modrića. Nakon nekoliko upozorenja kako u ovoj fazi postupka ne može komentirati tvrdnje predstavnika optužbe te da ponavlja ono što je već rekla njegova odvjetnica, predsjednik sudskog vijeća Darko Krušlin Mamiću je oduzeo riječ. Odvjetnik Zorana Mamića Čedo Prodanović ocijenio je da je sudski postupak određen kampanjom koju su tijela kaznenog progona poduzeli protiv braće Mamić i njihovih suradnika, s ciljem njihovoga kriminaliziranja po svaku cijenu. Smatra da je na takav način vođena istraga, a što je rezultiralo podizanjem isforsirane optužnice koja ima brojne nedostatke poput nepostojanja dokaza da je Zoran Mamić dao mito porezniku Pernaru. Obrana tvrdi da Uskok pogrešno tumači porezne akte Odvjetnici Pernara i Damira Vrbanovića poručili su da će dokazati da Uskok forsira navodne nezakonitosti njihovih branjenika koje ne podupiru iskazi svjedoka ni drugi dokazi, da Uskok pogrešno tumači porezne akte vezane uz provođenje poreznog nadzora i da se zapravo radi o radnjama koje su poduzimane u skladu sa zakonom i Statutom NK "Dinama". Suđenje se nastavlja u petak ispitivanjem prvih svjedoka, a na ročištu 29. svibnja trebao bi biti ispitan nogometaš Dejan Lovren. U izjavi novinarima nakon suđenja Zdravko Mamić je novinarima izjavio da su prije njegova dolaska u klub, sukladno tadašnjim pravilima i praksi, na transfere igrača u inozemstvo nitko nije plaćao porez te da su upravo transferi Modrića i Lovrena jedini na koje je plaćen porez hrvatskoj državi, a on i njegovi suradnici su zbog toga završili u zatvoru. Ustvrdio je da NK Dinamo ovim radnjama nije oštećen te da Uskok, kada je u pitanju Modrićev transfer, pogrešno poistovjećuje poslovni odnos Luke Modrića i NK "Dinama" s poslovnim odnosom Modrića i njega, kao privatnog ulagača u njegovu karijeru. "Postupak je krenuo, a moj brat i ja i moji suradnici dokazat ćemo bez problema da je to sve obična laž, neistina i fiktivna konstrukcija", ustvrdio je Zdravko Mamić. Lovren u SMS-u Nikkyju Vuksanu: Kad vam sranje dođe do glave, onda ide Dejane, izvuci nas Optužba je između ostalog istaknula da će dokazati kako su Mamić i suradnici lažno prikazali da Lovrenu pripada polovica odštete od transfera u Lyon, a što je učinjeno antidatiranjem ugovora. Optužba tvrdi kako je Damir Vrbanović tim povodom izmijenio više lažnih telefax poruka s klubom Olympique Lyon, a na jednoj od njih je navedeno i krivo ime francuskog kluba. Tvrda da je na njima i nevjerodostojni potpis Dejana Lovrena. " Dokazat ćemo da Lovren nije imao pravo na polovicu odštete na temelju ugovora koji je nastao nakon što je napustio Dinamo. U sms poruci Nikkyju Vuksanu (na njega je Mamić prenio poslove prilikom gašenja svoje menadžerske agencije, op.a) Lovren je napisao: "A kada vam svima sranje dođe do grla, onda ide Dejane izvuci nas..." Zamjenik ravnatelja Uskoka Sven Mišković tvrdi kako će dokazati i da je poreznik Milan Pernar primio mito te pomogao Zoranu Mamiću u utaji poreza. U prilog tome, optužba ukazuje na nesrazmjer imovine i prihoda poreznika Pernara. Mamićeva odvjetnica Jadranka Sloković istaknula je da se optužnica Uskoka temelji na pogrešnoj interpretaciji ugovora i pravilnika o prodaji igrača. "Nema antidatiranja, neutemeljeno je tumačenje da Lovren nije imao pravo na 50 posto iznosa od transfera niti je točno da je ugovorom o raskidu igrač potvrdio da nema potraživanja od kluba jer je taj ugovor određivao samo dio prava. Ostalo je navedeno u aneksima ugovora, među ostalim i postotak od transfera. Ni Modrićev aneks nije nezakonit, već je na temelju njega ostvareno pravo na podjelu novca od transfera" Mamić: Ja i Luka potpisali smo ugovor, to je ustaljena praksa za ulaganje u igrača  Podsjetimo, Uskok optužuje Mamića da je tzv. "Aneksom ugovora o profesionalnom igranju" isplatio Modriću 50 posto novca od njegovog transfera u Tottenham 2008. godine. Sloković je navela kako je Modrić zaista dobio 50 posto od transfera, ali da je na to imao pravo. "Nijedan od dokumenata na koje se poziva Uskok ne zabranjuje podjelu transferne odštete između kluba i igrača. To nije novost i to je praksa rješavanja takvih odnosa u svijetu. Kada klub nije imao dovoljno sredstava, a htio je zadržati igrača, onda se aneksom ugovora postiglo da nastavi igrati pod dobrim uvjetima, a igrač se zadovolji podjelom od transfera", rekla je Sloković. Modrić je u Tottenham otišao 2008. godine za odštetu od 21 milijun eura. Sada je otkriveno da je dobio tek malo više od 10 milijuna, a ostatak je otišao Modriću, za kojeg Uskok tvrdi da je taj novac proslijedio Mamiću. Mamić tvrdi da je to normalna procedura i da je Modrić time ispunio svoje obveze iz njihovog ugovora o ulaganju u igrača. "Ponosan sam na Modrića i njegov iskaz Uskoku, iako sam siguran da se u tom slučaju dogodila velika manipulacija Uskoka. Ovo je ustaljena praksa, radi se o ugovoru između mene i Luke za ulaganje u igrača. Sve se vidi u knjigama, ali Uskok krivo tumači", poručio je Mamić na Sudu i dodao da ništa nije radio na štetu Dinama. Njegovi odvjetnici napomenuli su da Dinamo ne traži nikakvu naknadu štete u ovom slučaju. Vrbanović i Pernar također su se izjasnili da nisu krivi po točkama optužnice.  Mamiću je u najavi obrane sudac oduzeo riječ nakon nekoliko opomena. "Dajte mi da kažem pet rečenica, samo pet rečenica. Nikad ništa nisam radio na štetu Dinama, to ću i dokazati. Borio sam se za Dinamo, a Uskok se služio lažima i manipulacijama. Pa ja kad sam čuo danas njihovu optužnicu, htio sam uperiti sebi pištolj u glavu", rekao je Mamić. Osvrnuo se i na iskaze Luke Modrića i Dejana Lovrena. "Ja sam ponosan na njih i njihove iskaze Uskoku. Tamo su pokušali manipulirati njima, posebno Modrićem. Zamislite, davao je iskaz u deset navečer...", rekao je Mamić, prije nego mu je sad oduzeo riječ.  Uskok Zdravka Mamića u prvoj potvrđenoj optužnici tereti da je izvlačeći novac iz Dinama nezakonito zaradio najmanje 52 milijuna kuna, a njegovog brata Zorana za protupravnu imovinsku korist od 38 milijuna kuna. Osim ovog slučaja koji je u travnju prošle godine premješten u Osijek zbog Mamićevih poznanstava s troje zagrebačkih sudaca, Uskok je naknadno zbog izvlačenja novca iz Dinama pokrenuo još tri istrage, a Mamić je podnio ostavku na dužnost u tom klubu. Uskok sumnja da je u svim slučajevima iz Dinama izvučeno preko 280 milijuna kuna. Krajem prosinca Uskok je odlučio proširiti istragu nakon rezultata istrage u Švicarskoj, u okviru međunarodne pravne pomoći i kaznene prijave Samostalnog sektora za otkrivanje poreznih prijevara, tzv. poreznog uskoka.  No, kako je poznato, 23. siječnja ove godine sud je donio rješenje u kojem je prihvatio žalbu Damira Vrbanovića i ukinuo Uskokovo rješenje o proširenju istrage, na što se Uskok žalio. Županijski sud odbio je žalbu i potvrdio odluku suca istrage, uz obrazloženje da su "izostali razlozi o odlučnoj činjenici koja se odnosi na postojanje pravnog kontinuiteta kaznenog djela i njegovoj pravnoj kvalifikaciji prema KZ-u koji je bio na snazi u vrijeme počinjenja kaznenog djela." Istraga je sukladno rješenju Uskoka obuhvatila djela počinjena od 12. srpnja 2007. do 29. srpnja 2008. te od 21. kolovoza 2007. do 26. veljače 2008. godine. Tada je na snazi bio Kazneni zakon iz 1997. godine, dok je Uskok u svom rješenju o proširenju istrage kvalificirao kaznena djela prema Kaznenom Zakonu iz 2011. godine, a koji je na snagu stupio 1. siječnja 2013. godine. Uskok je proširio istragu zbog sumnje u "zloporabu povjerenja u gospodarskom poslovanju u sastavu zločinačkog udruženja te pomaganja u zloporabi povjerenja u gospodarskom poslovanju u sastavu zločinačkog udruženja", a riječ je o kvalifikaciji po Kaznenom zakonu iz 2011., bez obrazloženja o kojem je djelu riječ prema zakonu iz 1997. godine. To je kvalifikacija po KZ-u iz 2011. godine, a nije obrazloženo koje bi to bilo djelo po KZ-u iz 1997. godine. Kazneni zakon propisuje da se prema počinitelju primjenjuje zakon koji je bio na snazi u vrijeme počinjenja djela, a ako se zakon nakon počinjenja djela izmijeni, primjenjuje se onaj najblaži za počinitelja. No, ako se izmijeni naziv ili opis kaznenog djela, sud će ispitati postoji li pravni kontinuitet, odnosno može li se činjenično stanje kaznenog djela iz tada važećeg zakona podvesti pod biće odgovarajućeg kaznenog djela iz novog zakona, navela je Slobodna Dalmacija i izvijestila da proširenje istrage protiv Mamića, teško 1,7 milijuna eura pada u vodu, jer ga Uskok tereti sukladno krivom zakonu. DORH je takve tvrdnje jutros demantirao.  Podsjetimo, Uskok je proširio istragu jer sumnja da je Zdravko Mamić kao izvršni dopredsjednik GNK Dinamo sklopio lažni ugovor s tvrtkom svog sina Marija Mamića, kojim je njegova offshore tvrtka postala 'stvarni' vlasnik Dinamovog igrača. Temeljem tog ugovora, Dinamo je isplatio pola milijuna eura toj tvrtki, a novac je završio u rukama oca i sina, Zdravka i Marija Mamića, kako proizlazi iz priopćenja Uskoka.  Mamić je kupio igrača koji je već bio Dinamov Drugim riječima, Mamić je natjerao Dinamo da plati igrača koji je već bio njihov. Ugovor je sklopljen 12. srpnja 2007. godine. Drugi dio Uskokove istrage odnosi se i na transfer Vedrana Ćorluke u Manchester City. Kako se sumnja, Mamić je preko još jedne offshore tvrtke, iza koje također stoji njegov sin, za uslugu "zastupanja interesa igrača u Engleskoj te pronalazak kluba u dogovorenom roku" na račun te tvrtke uplatio 1,2 milijuna eura. Taj novac su također podijelili otac i sin. Sporno je pak to da je 'posrednik', odnosno Mario Mamić, trebao pronaći klub igraču koji je već počeo igrati u novom klubu. Naime, ugovor je potpisan nakon Ćorlukinog transfera u Manchester City, a odnosio se upravo na njegov odlazak iz Dinama, odnosno na vrijeme prije potpisivanja. Švicarski dokumenti otkrili su najviše Istraga u Švicarskoj otkrila je mrežu offshore tvrtki preko kojih su Mamići izvlačili novac. Iza tvrtki su formalno, prema osnovanoj sumnji, stajali poduzetnici Igor Krota i Sandro Stipančić, dok je zapravo posao odrađivao Mario Mamić, kojemu je dio novca i uplaćivan izravno na njegov račun. Damir Vrbanović je, tvrdi se, samo potpisivao ugovore i isplate s Dinamove strane, a na čelu cijele kriminalne organizacije Dinama bio je Zdravko Mamić - čovjek kojem se na teret stavljaju malverzacije teške stotine milijuna kuna. Još ranije, u veljači 2016., treći put je proširena istraga protiv Zdravka Mamića, članova njegove obitelji te bliskih suradnika zbog izvlačenja novca iz Dinama, a Zdravko je tada podnio ostavku na mjesto predsjednika kluba. Tom istragom uz Zdravka su bili obuhvaćeni i njegov brat Zoran, sin Mario, bivši glavni direktor i član Uprave Dinama Damir Vrbanović te poduzetnici Igor Krota i Sandro Stipančić, zbog sumnje da su se udružili u zločinačko udruženje kako bi zloupotrebama u ekonomskom poslovanju preko firmi u inozemstvu i off shore kompanija izvukli novac od transfera Dinamovih igrača i isplaćivali ga jedan drugome, a na temelju fiktivnih usluga. Uskok je prilikom proširenja istrage krajem 2015. godine objavio da ispituje jesu li Mamić i Vrbanović isplaćivali Dinamov novac tvrtkama u Velikoj Britaniji, Hong Kongu, Ujedinjenim Arapskim Emiratima te Švicarskoj, koja se nalazi na popisu europskih poreznih oaza. Širenjem istrage u Švicarsku u fokus dolazi tvrtka Rasport Management AG registrirana u Alpnachu, a koja se dovodi u vezu s Mariom Mamićem, koji je s ocem nekad vodio menadžersku agenciju za prodaju igrača.  U Uskokovoj istrazi, pisali su mediji prošle godine, zabilježene su off shore transakcije u iznosu od oko dva milijuna eura između Dinama i švicarske tvrtke Rasport Management AG, a nakon transfera Boška Balabana, Eduarda da Silve, Georga Kocha, Marija Mandžukića i Ivice Vrdoljaka, za usluge posredovanja. Tu su tvrtku pojedini igrači tijekom ispitivanja povezali s Marijom Mamićem i Nikkyjem Vuksanom, navodili su mediji. Za što se danas sudi Mamiću? U igri su Luka Modrić i Dejan Lovren Prva podignuta optužnica protiv Mamića i suradnika pročitala će se danas na Županijskom sudu u Osijeku. Iz optužnice proizlazi da su Zdravko i Zoran Mamića, Damir Vrbanović i poreznik Milan Pernar izvlačili novac iz Dinama preko dvojice neimenovanih nogometaša. Ubrzo se doznalo da se radi o Modriću i Lovrenu. Uskok sumnja da se novac iz Dinama izvlačio uz pomoć tzv. "aneks ugovora o profesionalnom igranju". Takvim antidatiranim ugovorima Dinamo se, prema sumnjama Uskoka, obećavao davno transferiranim nogometašima isplatiti 50 posto od budućeg transfera. Predmetni aneksi potpisivani su iako su igrači na odlasku iz Dinama potpisali dokumente u kojima je stajalo da nikakvih dodatnih potraživanja prema Dinamu nemaju, tvrdi Uskok. U konkretnom slučaju Luke Modrića, Uskok sumnja da je Dinamo zahvaljujući Mamićima na njegov račun u periodu od rujna 2009. do listopada 2011. godine isplatio 81,1 milijun kuna. Kada se od toga odbije 14,2 milijuna kuna poreza, ostaje cifra od 66,9 milijuna kuna koja je navodno sjela na Modrićev račun u Hypo Alpe Adria banci. Uskok sumnjiči Mamića da je zatim od Modrića zatražio da na njegov račun proslijedi 52 milijuna kuna. U Uskokovom rješenju o pokretanju istrage protiv braće Mamić nema objašnjenja što je bilo s preostalih 15 milijuna kuna, pa je i to vjerojatno jedno od pitanja koje su istražitelji postavili zvijezdi Reala iz Madrida. Prema Uskokovoj optužnici, ali i neslužbenim izvorima, najteže stavke optužnice protiv Dinamove trojke temelje se na pozajmicama koje je Zoran Mamić u više navrata od 2008. do 2010. godine uzimao od Dinama te na sumnji da je Zdravko Mamić preko igrača, aneksima ugovora o profesionalnom igranju, izvlačio novac iz kluba. Kada je riječ o pozajmici, Uskok tvrdi da riječ o nešto više od 24 milijuna kuna. Godine 2011. Zdravko Mamić i Damir Vrbanović podignuli su u ime Dinama kredit kod komercijalne banke u iznosu od 4,4 milijuna eura te nakon toga, sumnja se, potpisali aneks ugovora o profesionalnom igranju kojim je prema rješenju Uskoka utvrđeno neosnovano pravo jednog nogometaša na isplatu 50 posto od budućeg transfera, iako su znali da je taj igrač već potpisao izjavu o raskidu ugovora kojom se odrekao svih potraživanja prema Dinamu. Sumnja se da je Mamić naložio da se igraču na račun isplati 25,89 milijuna kuna, čime je nastala obveza plaćanja predujma poreza i prireza, što je plaćeno iz kredita. Prema optužnici, nogometaš je potom 25,89 milijuna kuna vratio na račun Zorana Mamića koji je pokrio pozajmicu, dok je Zdravko, sumnja se, ostatak novca zadržao. Drugi slučaj je stjecanje nepripadne imovinske koristi od nešto više od 52 milijuna kuna za obitelj Mamić od strane glave obitelji, Zdravka Mamića.  Zdravka Mamića tereti se da je od rujna 2009. do listopada 2011. godine nalagao da Dinamo jednom nogometašu isplati ukupno više od 81 milijun kuna. Zatim je taj nogometaš, kako tvrdi Uskok, prema uputama Zdravka Mamića, podigao više od 52 milijuna kuna te taj novac prosljeđivao njemu i članovima njegove obitelji. Zbog toga je Dinamo, tvrdi Uskok, morao neosnovano platiti 14.233.064,27 poreza. Kako bi se te isplate prikrile, Zdravko Mamić je, tvrdi Uskok, prikazao da se isplata vrši temeljem aneksa o profesionalnom igranju, kojim se, prema tvrdnjama Uskoka, neosnovano utvrđuje pravo navedenog nogometaša na isplatu 50 posto budućeg transfera. Navedeni aneks je potpisao Zdravko Mamić, iako je znao da navedeni nogometaš nema nikakvih potraživanja prema Dinamu. U kontekstu ovih optužbi već su ispitani Luka Modrić i Dejan Lovren, dugogodišnji igrači Dinama i intimusi obitelji Mamić. Modrić je, sumnja se, poslužio Mamiću da iz Dinama izvuče više od 81 milijun kuna. Mamiću je Modrić vratio više od 52 milijuna kuna i tu je priču navodno već potvrdio istražiteljima. Mamić: Politički montiran proces, jedva čekam suđenje  Nakon pripremnog ročišta za osječko suđenje krajem siječnja, Mamićeva odvjetnica Jadranka Sloković kazala je da je ukupno predloženo oko tri tisuće dokaza te da su "porekli sve navode optužnice". Zdravko Mamić je, pak, u izjavi novinarima tada ponovio da je riječ o "politički motiviranom procesu", ali da je zadovoljan što će u sudnici "moći dokazati svoju nevinost". "Učinili smo sve da do toga dođe čim prije, jer smo već povukli žalbe Vrhovnom sudu i dokaze koje smo priložili optužnom vijeću, a sada smo prihvatili sve što je Uskok predložio, jer nam se žuri da se to što prije održi i da dokažemo svoju nevinost", poručio je Mamić. Ocijenio je da su time opovrgnuli medijska nagađanja kako će okrivljenici opstruirati postupak na sve moguće načine, jer se događa upravo suprotno. "Veseli me što ću prvi put imati priliku govoriti o tom predmetu jer do sada nismo mogli govoriti, a sada ćemo govoriti i u sudnici i u javnosti, jer se od strane Uskoka stalno puštaju spinovi ciljanim medijima i pojedincima da bi se 'sondirao' teren i napravilo suđenje prije suđenja", ustvrdio je tada Mamić.