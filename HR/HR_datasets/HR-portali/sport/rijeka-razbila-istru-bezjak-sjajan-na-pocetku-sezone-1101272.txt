U drugom kolu HNL-a Rijeka je nastavila s uvjerljivim igrama i pobjedama. Nakon što je u prvom kolu s 3:0 pobijedila Split, Kekova je momčad večeras na Rujevici bila bolja od Istre i slavila s uvjerljivih 4:1. Bila je to jednosmjerna utakmica koju su obilježili Gavranović i Bezjak, obojica su postigla po dva gola. Gavranović je već u petoj minuti zabio za vodstvo, a samo dvije minute kasnije u listu strijelaca upisao se i Bezjak koji je odlično otvorio sezonu iako je, prema Kekovim riječima, na pripremama bio takav da 'nije mogao pogoditi ni autobus'. Isti igrač u 28. minuti zabio je svoj drugi gol, a ukupno četvrti u prva dva kola. U 55. minuti Gavranović je zabio svoj drugi gol na susretu, a deset minuta poslije Roce je zabio utješni gol za goste. Rijeka je vodeća sa šest bodova, dok je Istra na zadnjem mjestu.