Odbojkašice Hrvatske nisu se uspjele plasirati u četvrtfinale Europskog prvenstva koje se igra u Nizozemskoj i Belgiji. U osmini finala izgubile su od Italije sa 0:3 (22:25, 21:25, 20:25). Ovo je bio sedmi međusobni susret naših i talijanskih odbojkašica i četvrti naš poraz. Poraz koji nas je poslao kući. Prije dvije godine na Europskom prvenstvu u Njemačkoj bili smo peti. Bilo je pogrešaka - Naravno da ne mogu biti zadovoljan jer nismo ostvarili bolji rezultat u odnosu na onaj prije dvije godine. Opet, ponosan sam kako su djevojke odigrale protiv Bugarske, Rusije i protiv Italije. Protiv Italije smo odlično počeli, veći dio prvog seta smo vodili. Onda su se dogodile neke pogreške i set je otišao na njihovu stranu. I u preostala dva seta bili smo blizu, ali uvijek nam je nedostajao samo malo sreće – rekao je Angelo Vercesi, izbornik Hrvatske. Iako, ne bi bilo nezasluženo i da je pobjeda otišla na našu stranu. - Odigrale smo solidnu utakmicu. U pojedinim trenucima nedostajalo nam je malo više strpljenja da osvojimo bodove. Žao mi je ovog poraza jer mislim da smo imali odličnu priliku da se plasiramo među osam najboljih. No, naš cilj smo ispunili, a to je plasman na kvalifikacijski turnir za Olimpijske igre koji će se igrati u Ankari – rekla je Maja Poljak, kapetan reprezentacije. Diouf nas namučila Najviše problema imali smo sa tamnoputom Valentinom Diouf koja je na kraju osvojila dvadeset bodova. Prolazila je kroz sredinu, iz drugog plana i sa strane i naš blok jednostavno nije imao rješenja za nju. U našoj reprezentaciji bodove su osvojile: Senna Ušić Jogunica (10), Ana Grbac (2), Mira Topić (11), Ivana Miloš (2), Katarina Barun Šušnjar (10), Samanta Fabris (3) i Maja Poljak (12). U ostalim utakmicama osmine finala postignuti su sljedeći rezultati: Belgija – Češka 3:1, Njemačka – Mađarska 3:0, Bjelorusija – Poljska 2:3, a u četvrtfinalu će se sučeliti: Nizozemska - Poljska, Turska - Njemačka, Rusija - Italija, Srbija - Belgija.  >>Tko prvi ispadne sa EP-a, plaća sve troškove vjenčanja