Foto: Getty Images/Guliver Image TUČNJAVE su sastavni dio hokejaških utakmica, nekad i košarkaških, ali u bejzbolu su zaista rijetkost. No, Hunter Strickland iz San Francisco Giantsa i Bryce Harper iz Washington Nationalsa priredili su pravi spektakl na sinoćnjoj utakmici, nakon čega su se u tučnjavu uključili svi igrači obiju momčadi. Sve je započelo nakon što je Strickland, prilikom bacanja, lopticom pogodio Harpera u kuk. Bijesni Harper bacio je palicu i krenuo prema protivniku te ga pokušao pogoditi kacigom. No, promašio ga je za jedno tri metra i onda nasrnuo šakama na Stricklanda. Nakon solidne izmjene udaraca, na  terenu su se u sekundi našli igrači i treneri obiju momčadi i cijeli cirkus trajao je dulje od minute. "Ili odeš na prvu bazu ili kreneš na njega. Ja sam odlučio krenuti na njega. Nisam to od njega očekivao, da će me gađati lopticom i to sam mu jasno htio dati do znanja", rekao je Harper o incidentu. Harper i Strickland imaju povijest. Već nekoliko puta su se znali zakačiti tijekom utakmica, ali nikada se nisu potukli kao dosad.