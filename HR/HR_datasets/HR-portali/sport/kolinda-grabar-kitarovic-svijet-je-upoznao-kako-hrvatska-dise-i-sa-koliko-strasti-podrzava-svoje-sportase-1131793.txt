Predsjednica Republike Hrvatske Kolinda Grabar Kitarović primala je u ponedjeljak u svom uredu na Pantovčaku igrače i stručno vodstvo hrvatske Davisov kup reprezentacije koja je jučer u dramatičnom finalnom dvoboju protiv Argentine izgubila sa 2-3. - Drago nam je da se danas vidimo nakon jučerašnjeg dana koji je bio nabijen emocijama. Nama nije bilo lako na tribinama, a mogu zamisliti kako je vama bilo pet sati igrati na terenu. Unatoč činjenici što ovog puta nismo osvojili Davisov kup moram reći da sam kao predsjednica Republike, a vjerujem da prenosim i osjećanja svih građana Hrvatske, iznimno ponosna na sve vas. Doći u finale Davisovog Cupa u konkurenciji 133 države igrati onako dobro u finalu, igrati sa srcem, je zaista ogroman uspjeh - rekla je predsjednica i naglasila kako su jučer tenisači i navijači povezali Hrvatsku i iskazali zajedništvo koje nam je toliko potrebno. - Mislim da je i svijet upoznao kako Hrvatska diše i sa koliko strasti podržava svoje tenisače i ostale naše sportaše. Često kažem da su sport, sportski uspjesi  i sportaši, kao i naši umjetnici i znanstvenici puno veći veleposlanici od nas političara i da vi puno više napravite za podizanju ugleda naše zemlje u svijetu - kazala je Grabar Kitarović koja je nakon susreta ostala u druženju sa argentinskim navijačima koji su bili oduševljeni prijemom u Zagrebu. - Biti drugi u svijetu sjajan je uspjeh za državu kao što je Hrvatska koja ni po površini ni po broju stanovnika nije velika ali je velikog srca. Želim da ovaj vaš uspjeh doprinese daljnjoj popularizaciji i tenisa i sporta u našoj zemlji i da savi zajedno nastavimo raditi na izgrađivanju novih mladih talenata i na poticaju mladih da se bave sportom jer je sport jedna od najljepših aktivnosti koji pomaže ne samo zdravom životu nego i fokusiranju i odabiru pozitivnih životnih ciljeva i interesa - rekla je predsjednica Kitarović. Na prijamu se zahvalio predsjednik Hrvatskog teniskog saveza Franjo Luković koji je naglasio da Hrvatska iz proračuna za sport i tenis izdvaja na razini statističke pogreške, ali da smo po rezultatima među deset najboljih nacija svijeta. - Mi se kao teniski savez sada moramo posvetiti idućim prioritetima, a to je susretu u veljači sa Španjolcima. Pokušat ćemo u dogovoru sa gradom Zagrebom izgaditi tenisku akademiju - rekao je Luković. U ime reprezentacije predsjednici se na podršci zahvalio najbolji hrvatski igrač Marim Čilić. - Ove godine smo bili jako dobra cjelina. Svima nam je teško što nismo uspjeli osvojiti Davis Cup ali se nadamo da ćemo to uspjeti napraviti u skoroj budućnosti. Koristim i ovu prigodu da se zahvalim svim navijačima diljem države, stvarno je bio užitak i zadovoljstvo u tom ambijentu braniti boje naše države - kazao je Ćilić koji je u ime suigrača predao predsjednici trenirku hrvatske teniske reprezentacije.