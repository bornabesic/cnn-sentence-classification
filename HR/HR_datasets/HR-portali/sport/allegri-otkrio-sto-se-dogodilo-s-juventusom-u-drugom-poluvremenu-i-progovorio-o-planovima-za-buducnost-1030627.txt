Nakon utakmice ostalo je jedno veliko pitanje - što se dogodilo s Juventusom u drugom poluvremenu nakon sjajno odrađenog prvog? Odgovor je ponudio trener Juvea, Max Allegri. Nastavi li ovako Juventus bi mogao postati najveći gubitaš Lige prvaka u povijesti. Ovo im je drugi poraz u finalu Lige prvaka u zadnje tri godine, Real ih je nadigrao s 4:1 i uzeo 12. europski naslov. Nakon utakmice ostalo je jedno veliko pitanje – što se dogodilo s Juventusom u drugom poluvremenu nakon sjajno odrađenog prvog? Odgovor je ponudio trener Juvea, Max Allegri. “Kao prvo, jako sam ponosan na sve što su moji igrači postigli ove sezone. Došli smo po trofej, nismo uspjeli. Igrali smo dobro u prvom poluvremenu, ali nismo iskoristili prilike. Pjanić je imao problema s koljenom, a Real je podizao tempo i imali smo gadnih 15 minuta. Primili smo gol iz odbijanca i onda smo totalno pali psihološki. Morali smo reagirati i braniti se zubima i noktima, ali to je jedan korak koji moramo napraviti u budućnosti, moramo naučiti iz ovog iskustva i sazrijeti”, objasnio je Allegri. Juve i dalje ima jednu od najjačih momčadi i taktički najsavršenijih, a priliku za dokazivanje imat će i sljedeće godine. “Imamo priliku pokušati ponovo sljedeće godine, moramo mirno analizirati gdje možemo napredovati, u igri i mentalno. Trošili smo puno energije u prvom dijelu, a nismo trebali, morali smo ostati mirniji i to moramo naučiti”, naglašava Allegri. Komentirao je i napise da odlazi iz Juventusa u Arsenal. “U sljedeću sezonu ulazimo s velikim motivom da izborimo finale i osvojimo Ligu prvaka, Scudetto i talijanski kup. Moramo se napuniti energijom i uzvratiti. Ova momčad ima sve što treba za pobjedu, a klub zna gdje se moramo pojačati”, rekao je Allegri. Problem drugog polivremena pokušao je detektirati i Dani Alves. “Uspjeli smo se vratiti i izjednačiti u prvom dijelu, ali u drugom poluvremenu je Real jednostavno igrao bolje. Mislim da je to bio pristup koji se od njih očekivao. Razlika je u tome što se mi nismo branili kao što to inače činimo”, rekao je Alves. Legendarni Buffon pak ne može objasniti što se dogodilo. “Silno sam razočaran, mislili smo da smo napravili sve za pobjedu u finalu. Imali smo sjajno prvo poluvrijeme, radili smo velike probleme Realu i zato smo ostali šokirani konačnim raspletom. Očito za ovakav trofej moramo biti puno snažniji. Ne mogu objasniti zašto smo igrali tako u drugom dijelu. Imamo za čime žaliti, ali u drugom dijelu se sve okrenulo protiv nas”, komentirao je Buffon.