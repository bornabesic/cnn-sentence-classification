Završeno je dodjeljivanje licenca za nadolazeću sezonu. Uefine licencije dobili su Dinamo, Hajduk, Rijeka, Osijek, Lokomotiva, Slaven Belupo, a za 1. HNL još Cibalia, Gorica, Inter, Istra, Rudeš, Solin i Zagreb. S tim da je Lokomotiva kao stadion prijavila Maksimir, kao i Gorica, a Rudeš će igrati u Kranjčevićevoj. Solin je, pak, prijavio Park Mladeži u Splitu. Podsjetimo, plasman u 1. HNL izborio je Rudeš, a u zadnjem kolu 2. HNL igraju Gorica i Solin u izravnoj bitki za drugo mjesto i razigravanje s pretposljednjim prvoligašem. Gorica ima dva boda više. Split je ostao bez licence i već je ispao iz lige. - Tek smo saznali za odluku i mogu reći za sada da smo jako iznenađeni i razočarani te da ćemo učiniti sve što je u našoj moći da klub vratimo tamo gdje je nekad bio, među elitne hrvatske klubove, tamo gdje mu je i mjesto - kazao je glasnogovornik RNK Split Branimir Jonjić te najavio službeno očitovanje kluba. Iz kluba su poručili da su neugodno iznenađeni zbog dokumentacije koju su dostavili i da će napraviti sve u svojoj moći kako bi zadržali klub u elitnom rangu. - Neugodno smo iznenađeni ovakvom odlukom HNS-a koju smatramo prestrogom jer smo od 15 dodatnih zahtjeva u potpunosti ispunili 13, dok smo za posljednja dva iznijeli neoborive dokaze kako ćemo i te ispuniti. RNK Split je klub sa bogatom tradicijom te ćemo se boriti kako bi sačuvali njegov dignitet i zadržali ga u najelitnijim natjecanjima HNS-a - poručili su iz RNK Splita. Cjelovitu obavijest za medije i popis licenciranih klubova za prvu i drugu hrvatsku nogometnu ligu možete pronaći OVDJE. - Uz molbe klubova za odgovarajuću licencu, pregled i procjenu dostavljene dokumentacije i informacija, ocjenu ispunjenja kriterija obavio je Odjel za licenciranje klubova HNS. U Središnjem postupku licenciranja klubova za natjecateljsku 2017/18.godinu sudjelovalo je 27 klubova, zaprimljeno je gotovo 4.500 različitih dokumenata, izvješća i očitovanja koje su tražitelji licence dostavljali kako bi dokazali ispunjenje kriterija - stoji u priopćenju HNS-a. - O procjeni statusa ispunjenja kriterija tražitelji licence tijekom Središnjeg postupka licenciranja pravovremeno su obavještavani, kao i o preporukama za njihovo ispunjenje, putem lista provjere koje su klubovi-tražitelji licence tijekom postupka primili od Odjela. Tijela za licenciranje HNS, Komisija za licenciranje (1. stupanj) i Žalbeno tijelo za licenciranje (2.stupanj), neovisno i samostalno su obavila procjene sve raspoložive dokumentacije, dokaza, očitovanja i izvješća sadržanih u dosjeu svakog od klubova, te ocijenila ispunjenje kriterija i donijela odgovarajuće odluke u skladu s odredbama Pravilnika - stoji dalje u priopćenju. Klubovi-sudionici 2017/18. Uefinih klupskih natjecanja sukladno Uefinom Pravilniku o licenciranju klubova i financijskom fair-playu od srpnja 2017. bit će pod Uefinim nadzorom. Do 15. srpnja 2017. morat će dokazati da u razdoblju 01.01.2017. – 30.06.2017. redovno podmiruju obveze prema zaposlenicima (uključujući i igrače s ugovorima) i/ili državi (porezi i doprinosi za zaposlenike), te drugim klubovima za obveze nastale iz djelatnosti transfera igrača. Isto će morati dokazati i za razdoblje do 30.09.2017. s obvezom izvještavanja do 15.10.2017. U slučaju propusta, Uefino Tijelo za financijsku kontrolu klubova izriče disciplinske mjere prekršiteljima sukladno prije spomenutom Pravilniku, a pravo žalbe moći će ostvariti pred Međunarodnim sudom sportske arbitraže (CAS) u Lausannei (Švicarska). Klubovima koji krše ova pravila Uefino Tijelo za financijsku kontrolu klubova može izreći novčane kazne, mjere zadržavanja novčanih nagrada za sudjelovanje u Uefinim klupskim natjecanjima, ograničavanje broja igrača na listi za nastup u tim natjecanjima, itd. Klubovi kojima godišnji relevantni prihodi odnosno rashodi prelaze 5 mil. eura, također podliježu obvezi poštivanja tzv. „Točke pokrića“, odnosno „Pozitivne nule“, odnosno obvezi da posluju u okviru svojih financijskih sposobnosti i učestalo ne posluju s gubicima. U svezi s pravilom „Točke pokrića“, klub može s UEFA-om zaključiti dobrovoljni sporazum u kojem su individualno regulirane njegove obveze u odnosu na financijsku disciplinu i rezultat poslovanja u trajanju do najviše 4 godine.  Klubovi – primatelji licence obvezni su Odjel za licenciranje redovito u propisanim rokovima obavještavati o svim promjenama u elementima koji čine kriterije za izdavanje licence. Primatelji licence također moraju tijekom licencirane natjecateljske 2017/18.godine ispunjavati kriterije, a što će i Odjel za licenciranje i samostalno nadzirati. Za slučajeve nepoštivanja spomenutih odredbi, Pravilnik predviđa mogućnost opoziva licence tijekom natjecateljske godine, a takav opoziv za posljedicu može imati izricanje disciplinskih kazni, pa sve do isključenja iz natjecanja HNS-a.