Nekadašnji centarfor beogradskog Partizana (od 1986. do 1989. godine) Fadil Vokrri (56) dočekao je i taj dan da Kosovo odigra službenu utakmicu u kvalifikacijama za Svjetsko prvenstvo 2018. godine. Iako se to neće dogoditi na Kosovu, jer nijedan stadion ne zadovoljava uvjete, već u albanskom gradu Skadru, Vokrri je ponosan. O Partizanu sve najljepše – Samo moji suradnici i ja znamo kroz što smo sve prošli da dođemo do ovog trenutka. Teško geopolitičko okruženje. No moj jezik je jezik nogometa pa o politici ne želim govoriti – rekao je Vokrri. Iako je bio ljubimac navijača Partizana, morao je voditi diplomatsku borbu protiv Srba. – Što se Partizana tiče, ostale su samo lijepe uspomene, s bivšim sam suigračima ostao dobar, sve drugo nije važno. Prvu veliku stranicu povijesti ispisat ćete u dvoboju protiv Hrvatske. – To je gost kojeg smo samo poželjeti mogli i žao mi je što ne igramo na Kosovu. Pokojni Vlatko Marković i nakon toga Davor Šuker puno su nam pomogli da uopće dobijemo priliku da naša reprezentacija igra u kvalifikacijama. Na borba je bila duga, no na tom putu Hrvatska nam je bila saveznik. I mi ćemo to zauvijek pamtiti. Stadion u Skadru rasprodan je za jedan sat. Na stadionu će 6. listopada u 20.45 sati biti 16 tisuća gledatelja. – Hrvatska je nogometna velesila i veliki favorit, svjesni smo da su nam šanse protiv Hrvatske minimalne, ali dat ćemo sve od sebe na toj utakmici. Igračima je veliki izazov i velika čast igrati protiv velikih nogometaša kao što su to hrvatski igrači. Vjerujem da će sve učiniti kako bi ostavili dobar dojam. Koliko su vam se povećale šanse da iznenadite Hrvatsku s obzirom na to da Rakitić, Modrić i Lovren neće igrati? – Mislim da hrvatska reprezentacija ima toliko kvalitetnih igrača da neće osjetiti nedostatak tih velikih zvijezda i majstora poput Modrića i Rakitića. Oni to uvijek mogu nadoknaditi iako će nam svima biti žao što ti igrači neće igrati protiv Kosova, a pogotovo Modrić koji je zaista svjetskog kalibra i svakom je čast igrati protiv njega ili gledati ga kako igra. Vidjeli smo kako igra u Realu, a kako Real igra bez njega, slabo i hendikepirano, makar je taj klub pun zvijezda. Hrvatska ima toliko puno zvijezda da može nadoknaditi njegov izostanak. Nećemo više nikoga zvati Nadate li se da ćete pobijediti Hrvatsku? – Ma ne. Hrvatska je veliki favorit, ali opet kažem – u nogometu postoji i faktor sreće i iznenađenja i sve je moguće. Bit će praznik nogometa i to sa sigurnošću mogu tvrditi. Ne vjerujem da će doći do bilo kakvog incidenta jer igraju reprezentacije dvaju prijateljskih naroda. Namjerava li Kosovo pozvati u reprezentaciju još svojih igrača, Albanaca podrijetlom s Kosova, Makedonije ili Albanije? – Što se tiče reprezentacije Kosova, priča je završena. To što imamo, to su najbolji i više nikoga nećemo zvati. Kroz povijest su kosovski nogometaši dali puno hrvatskom nogometu. I zbog svega toga u četvrtak bismo trebali gledati jednu lijepu nogometnu priču. 