FINAL FIGHT Championship će 21. listopada održati svoju jubilarnu 30. priredbu u austrijskom Linzu. To će biti treći put da se vodeća europska borilačka promocija vraća u Linz, odnosno peti put da održava neki svoj event u Austriji.  Posljednji put FFC je odradio priredbu u Linzu u rujnu prošle godine kada je odlično popunjena Tips Arena vidjela čak tri meča za titulu FFC prvaka. Najbolji srpski borac Darko Stošić je sudačkom odlukom svladao legendarnog “Vojnika” Diona Staringa u teškoj kategoriji MMA programa. To je ujedno bio i glavni meč čitave priredbe. Bivši UFC-ovac Filip “Nitro” Pejić nokautirao je Ahmeda Vilu, a u glavnom dvoboju kick boksing dijela sjajni Nizozemac Eyevan Danenberg je bio bolji od “Albanskog ratnika” Shkodrana Veselog.  Sjajni mečevi i odlična atmosfera u dvorani su bili garancija da će se FFC vratiti u Linz i po treći puta, a da će održavanje priredbe u tom austrijskom gradu postati tradicija.  Iako se za sada ne zna tko će predvoditi priredbu, čelnici organizacije najavljuju najbolji popis borbi do sada u Linzu, ali i najveći broj lokalnih austrijskih boraca. Informacije o “fight cardu” i ostalim detaljima priredbe trebale bi biti poznate u narednim tjednima.