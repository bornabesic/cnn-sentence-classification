Screenshot: La Republicca NEVJEROJATNO EMOTIVNI, zapravo potresni oproštaj Francesca Tottija od nogometaške karijere, duboko je dirnuo sve koji vole sport. Jer 40-godišnja legenda talijanskog i svjetskog nogometa, više od pola života posvetila je jedinom klubu, pa je zato pozdrav s navijačima Rome bio iskustvo kakvo se njima i njemu događa jednom u životu. Totti je nakon utakmice Roma - Genoa (3:2), posljednje u njegovoj bogatoj karijeri, napravio počasni krug praćen ovacijama punog Olimpica. Tijekom pozdravljanja gledatelja posebnu pažnju i najviše vremena posvetio Curvi sud, južnoj tribini na kojoj se okupljaju najvjerniji navijači Rome i tamo se već potpuno shrvan slomio. Dok se s razglasa i navijačkih grla orila himna kluba, koja pjeva o njegovoj i njihovoj "jedinoj, velikoj ljubavi", Totti je zabezeknut i očiju punih suza gledao u navijače kao da gleda svoj odraz na tribinama i kao u transu bi svakih par sekundi podigao ruke. Usred te katarzične seanse između tribina i njihovog idola, netko ga je trgnuo i posjetio na protokol. U ruke su mu tutnulio flomaster i loptu. Totti se potpisao na loptu i onda svom snagom šutirao zadnji put u karijeri. Lopta je otišla na tribine, a svi su pitali tko je sretnik koji je u mnoštvu uhvatio loptu koja ima čast da ju je Totti udario zadnji put kao nogometaš Rome. Na Twitteru se par sati kasnije pohvalila sretnica s loptom koja ima neprocjenjivu emotivnu vrijednost, a s njom su se odmah požurili fotografirati i njeni najbliži.