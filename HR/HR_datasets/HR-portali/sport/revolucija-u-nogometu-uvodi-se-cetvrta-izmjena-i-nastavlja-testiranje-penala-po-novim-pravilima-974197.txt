Foto: Guliver Image/Getty Images DVIJE bitne odluke za budućnost europskog nogometa objavila je UEFA.  Prva je uvođenje četvrte izmjene, a to će se testirati na četiri UEFA-ina turnira ovog ljeta. Četvrtu izmjenu, ako utakmica ode u produžetke, moći će koristiti izbornici na ženskom Euru i ženskom juniorskom prvenstvu, te na europskim prvenstvima za nogometaše mlađe od 21, odnosno od 19 godina. Na FIFA-inim natjecanjima već je korištena četvrta izmjena, a prošle godine je na Svjetskom klupskom prvenstvu Alvaro Morata postao prvi nogometaš koji je u igru ušao kao četvrta izmjena.  Pravilo četvrte izmjene u produžecima vrijedilo je i u ovosezonskom FA Cupu, kao i u škotskom kupu. Druga odluka je vezana uz promjenu pravila jedanaesteraca. Testiranje penala po novim pravilima se nastavlja, a prvi put je korišteno prošlog mjeseca tijekom ženskog U-17 Eura.  Po (do)sadašnjem modelu jedanaesterce u raspucavanju izvodi igrač jedne, a potom igrač druge ekipe. Izvodi se pet serija, a ako je potrebno nastavlja se serija po serija. Studije su pokazale da su oni koji prvi izvode u velikoj prednosti. Prema novom sustavu, jedanaesterci će se izvoditi po sustavu ABBA. Prvi jedanaesterac izvodit će igrač iz ekipe A, potom će iduća dva izvoditi igrači iz ekipe B, pa iduća dva opet iz ekipe A i tako sve dok obje ekipe ne izvedu po pet udaraca.