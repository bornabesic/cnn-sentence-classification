Dinamo se pobjedom oprostio od naslova prvaka, slavio je protiv novog prvaka Rijeke s 5:2, no Riječani su na kraju primili pehar za naslov. Puno puta smo u posljednjem kolu gledali utakmice koje nisu odlučujuće, kada je prvenstvo već bilo zapravo gotovo, a ta utakmica samo formalnost pred konačni pad zastora na još jednu sezonu Prve HNL. No, tada je uglavnom Dinamo igrao svečarsku utakmicu, čekao još tih 90 minuta da podigne pehar, da ga zasipaju konfete. Uostalom 11 godina zaredom plavi su slavili naslov prvaka, ali danas je u Maksimiru slika bila drukčija. Rijeka je došla slaviti, dovela sa sobom lijepu kolonu svojih navijača koji su u suparničko dvorište došli podignuti taj trofej. Rijeka je, nakon Zagreba 2002. godine, prvi klub u HNL-u koji je prekinuo dominacije Dinama i Hajduka. Lijepo ispunjena južna tribina s navijačima u bijelom dočekala je zviždukom igrače Dinama pa se činilo kao da se ne igra u Maksimiru, igrači Matjaža Keka za vrijeme zagrijavanja imali su vremena i fotografirati se, znajući da im ova utakmica rezultatski ne može oduzeti trofej. Matjaž Kek istrčao je s gotovo najboljim sastavom, tek su na klupi ostali Mišić i Gavranović. S druge strane, kod Ivajla Peteva ionako se nikad ne zna tko će igrati i tko mu je udarna momčad. Tako je sad izostao pomalo ozlijeđeni kapetan Domagoj Antolić, kao i Ante Ćorić, Dominik Livaković i Marko Lešković, a kao i njih četvorica, ni na klupi se nije našao Sammir. Pred ove dvije momčadi je još finale kupa (srijeda u Varaždinu), a ova jučerašnja utakmica možda je bila i posljednja koju je u Maksimiru vodio Ivajlo Petev. Koliko god u Dinamu govorili da trener u ovom trenutku nije tema, razloga za to je možda baš finale kupa, neće biti veliko iznenađenje ako bugarski trener, kao prvi koji je nakon 11 godina, u 'suradnji' sa Zlatkom Kranjčarom koji je u neuspjeh utkao početak sezone, izgubio plavima naslov prvaka, ne postane bivši. Nije on jedini, možda ni najveći krivac, ali u Dinamu su trenerske glave padale i za puno manje, ne znamo koji bi trener preživio ona dva uzastopna poraza od Hajduka u Maksimiru i Slavena Belupa u Koprivnici s kojima su plavi zapravo i definitivno naslovu prvaka i Rijeci počeli gledati u leđa. Ovaj je derbi počeo žestoko, već u drugoj minuti je Vešović pokazao Pivariću što je brzina, kapetan Dinama mogao je dobiti i žuti karton za prekršaj, no onda je 'mister derbi' dobio loptu pored svoje klupe, nanizao obranu Rijeke i već u četvrtoj minuti Dinamo je vodio s 1:0, svaka čast Soudaniju. Rijeka je do odmora zaprijetila samo jednom, a plavi su imali još tri četiri velike prilike, da bi onda Soudani do odmora zabio za 2:0 u 35. minuti nakon ubačaja More, pa onda i za hat-trick u 44. doduše čini se iz zaleđa, da bi preko Vešovića Rijeka ipak smanjila. U nastavku je Soudani bio nesebičan, petom je proigrao Olma, a mladi Španjolac zabio je svoj prvi prvenstveni pogodak za prvu momčad Dinama. Golijadu je nastavio Hodžić, Rijeka je u svom slavlju jednostavno presušila, jer je i Zagorac obranio jedanaesterac Andrijaševiću koji je kasnije ipak uspio zabiti za 5:2. Plavi su zasluženo slavili, a Petev je ovom pobjedom osvojio više bodova nego Zoran Mamić prošle sezone kada je Dinamo bio prvak, pa mu to treba na kraju uzeti kao olakotnu okolnost kad mu se bude sudilo, a i od Keka je uspješniji u međusobnim sudarima, sad ima pobjedu dok su druga dva susreta završila s 1:1. I osvetio je Kranjčara za ono 5:2 stradanje na Rujevici, ali što mu to sad vrijedi, osim kao dobra uvertira u finale kupa. Dinamo - Rijeka 5:2 Strijelci: 1:0 Soudani (4), 2:0 Soudani (34), 3:0 Soudani (45), 3:1 Vešović (45+1), 4:1 Olmo (47), 5:1 Hodžić (52), 5:2 Andrijašević (83) Promašeni penal: Andrijašević (Rij, 63)