Luciano Spalletti podnio je ostavku na dužnost trenera nogometaša Rome samo dva dana nakon što je osvojio drugo mjesto u Serie A i izravni plasman u natjecanje po skupinama Lige prvaka sljedeće sezone. Spalletti je na mjesto trenera Rome stigao u siječnju prošle godine i usprkos dobrim rezultatima, ove je sezone pod njegovim vodstvom momčad osvojila 87 bodova i postigla 90 pogodaka u prvenstvu, odlučio ne produživati ugovor koji mu ističe za mjesec dana. - Pod Spallettijevim vodstvom ove sezone momčad je osvojila više bodova i postigla više pogodaka nego ikada prije. Ovo je klub koji stalno raste i nastavit će rasti imenovanjem novoga trenera koji će dijeliti naše vrijednosti i filozofiju - objavio je predsjednik Rome James Pallotta. Spallettiju je ovo bio drugi boravak na klupi Rome, tijekom prvoga od 2005. do 2009. osvojio je dva Talijanska kupa.