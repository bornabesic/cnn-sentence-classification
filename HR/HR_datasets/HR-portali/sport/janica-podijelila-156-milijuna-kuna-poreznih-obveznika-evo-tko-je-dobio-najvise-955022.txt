Foto: Hina PRVA žena hrvatskog sporta Janica Kostelić podijelila je sportskim organizacijama iznos od 156 milijuna kuna za 2017. godinu, a iznosi su za pojedine saveze i organizacije puno veći nego prošle godine.   "Državna tajnica Janica Kostelić donijela je Odluku o financiranju programa javnih potreba u športu za pet krovnih športskih organizacija kojom se za njihove programe raspodjeljuje ukupno 156.096.011,00 kuna. Središnji državni ured za šport ovom je Odlukom ispunio sve zahtjeve krovnih športskih organizacija, čime su istovremeno ispunjeni i uvjeti za daljnji razvoj i postizanje vrhunskih rezultata hrvatskih športaša kao i za razvijanje, promicanje i posebnu brigu za šport osoba s invaliditetom te šport u sustavu odgoja i obrazovanja", izvijestio je državni Ured za sport.  Odluka je donesena sukladno članku 75. stavku 11. Zakona o sportu, a iznos je osiguran iz državnog proračun za 2017., iz kojeg je za tu namjenu predviđeno 21.945.088,00 kuna veći iznos u odnosu na 2016., što je povećanje od 17 posto u odnosu na prošlu olimpijsku godinu. HOO dobio 9 milijuna više nego u olimpijskoj godini Ovom odlukom Hrvatskom olimpijskom odboru dodijeljeno je 122.118.919,00 kuna, što je povećanje od 9.105.149,00 kuna u odnosu na  2016., Hrvatskom paraolimpijskom odboru dodijeljeno je 14.483.392,00 kuna (povećanje 5.011.766,00 kuna), Hrvatskom sportskom savezu gluhih 4.330.350,00 kuna (povećanje 2.315.362,00 kuna), Hrvatskom akademskom sportskom savezu 2.798.350,00 kuna (povećanje 298.350,00 kuna) i Hrvatskom školskom sportskom savezu 12.365.000,00 kuna (povećanje 2.667.750,00 kuna). Navedeni iznos je najveći iznos dodijeljen krovnim sportskim udruženjima u posljednjih 5 godina, a realiziran je dobrim djelom zahvaljujući Vladinoj Uredbi o kriterijima za utvrđivanje korisnika i načinu raspodjele dijela prihoda od igara na sreću za 2017., kojom je onima koji promiču sport dodijeljeno 35 posto sredstava, što je povećanje od 2,05 posto u odnosu na 2016.