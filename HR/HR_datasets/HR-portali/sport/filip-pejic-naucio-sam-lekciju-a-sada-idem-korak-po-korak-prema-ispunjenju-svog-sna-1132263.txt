Ispred Filipa Pejića je FFC 27 event u zagrebačkoj Areni 17. prosinca, gdje će po prvi puta braniti pojas prvaka u perolakoj kategoriji, a protivnik mu je James Brum iz Velike Britanije. Tako će Pejić 2016. godinu probati završiti vrijednom pobjedom, godinu u kojoj je prošao puno toga. Od oduševljenja dolaskom u UFC, pa do bolnog prizemljenja nakon samo jedne borbe. Ali, sve to mu je samo dalo motivaciju da krene ispočetka i ispravi ono što nije bilo dobro. Prošlo je nekoliko mjeseci otkako ste postali FFC prvak. Kako je to utjecalo na Vas i Vašu okolinu i život? - Pojas mi je samo dao još vise ambicija i volje za napredak, s ciljem da ostvarim svoj san. Ostalo se ništa nije pretjerano promijenilo - kaže Pejić. Da li Vam je drago što već tako brzo dolazi prva obrana, koliko voliš biti aktivan? - Pa, drago mi je jer sam u jako dobroj formi , odgovara mi kad nemam previše odmora između borbi, tako da volim kada sam u nekom kontinuitetu. Iza tebe je turbulentna godina. Sve je krenulo s potpisom za UFC, pa borbom u Zagrebu, neuspjeh, ne dobivanjem druge prilike te ponovnim usponom osvajanjem FFC titule. Da li Vam je malo nevjerojatno da se sve to dogodilo u samo godinu dana? - U jednu ruku žao mi je što nisam napravio u UFC-u ono što sam mogao, ali nećemo se sada žaliti, već ću na to gledati pozitivno, kao lekciju koja mi je pomogla da još žešće treniram i da napredujem u svakom segmentu borbe, pa tako i u životu. Tako se i dogodila borba za osvajanje FFC pojasa baš u ovoj istoj godini, i u toj borbi sam pokazao koliko sam u tih par mjeseci, od UFC-a do FFC pojasa, naučio i napredovao . Za sve u životu postoje razlozi i ništa ne događa slučajno. Nekad padneš, ali ako imaš svoj cilj i radis ono što voliš, ne postoji opcija odustajanja, već samo jače stisnuti zube i sve popraviti - dodao je Pejić. Nakon osvajanja pojasa mnogi su Vas borci prozivali, ali ti si za protivnika dobio onog kojeg si želio, Jamesa Bruma. Zašto si se htio boriti upravo protiv tog britanskog borca? - Istina, puno boraca me prozvalo, no nisam se obazirao na to jer me vrijeđanjem nitko ne može dobiti. Nisam tip kojem se mora povrijediti ego, da bih se išao dokazivati bilo kome i neću padati na tuđe provokacije jer mislim da sam to prerastao. Htio sam se boriti protiv Bruma zato što ima najbolji skor od svih FCC boraca do 66 kg i zato što nije lak protivnik. Želim se boriti s jačim borcima, jer tako napredujem i veća je mogućnost da se vratim u UFC preko što boljih protivnika. Brum je do sada imao jedan FFC nastup, ali to je na kraju bila jedna od najzabavnijih borbi u promociji uopće. Kako je Vama izgledao? - Uživam u ovom sportu, kako na treninzima tako i u samim borbama, bilo da sam ja u kavezu ili da gledam, tako da su mi većinom borbe zabavne. Dobar je borac, dalje neću previše komentirati veš cu pokazati ono što znam, ono što sam naučio - podvukao je Pejić. Vaša bi borba svakako trebala biti jednako zabavna, jer za to imate sve predispozicije. No, koji bi trebao biti recept za tvoju pobjedu, a na što najviše morate pripaziti da pojas ne otputuje s njim? - Sigurno je da ćemo prirediti zabavnu, ali i žestoku borbu, neću otkrivati nikakve recepte niti taktike jer to ne bi imalo smisla. To je kao da idemo gledati film, a netko vam sve već unaprijed prepriča. Što se sve promijenilo otkako trenirate u ATT-u? S kime najviše radite u pripremama ove borbe? Treneri, sparing partneri? - Od kada treniram u ATT-u promijenilo se jako puno toga. Od toga da imam pet trenera, svakog za neki segment borbe, do toga da sam psihički i fizički spremniji. Imam puno sparing partnera, a čak i borci iz raznih zemalja dolaze na sparinge i treninge. To mi daje još veću volju i želju, jer od svakoga možete naučiti ponešto a i tako je puno lakše funkcionirati . Jeste li nešto mijenjali u nekim drugim segmentima, tipa prehrana, kondicijska priprema? - U posljednjoj borbi sam bio super spreman, tako da nije bilo potrebe išta mijenjati, samo smo nastavili i pojačali treninge, tako da ću u ovoj borbi biti spremniji nego ikada, a i napokon skidam kile na normalan način i ne uništava me niti psihički niti fizički. Devet mjeseci kasnije, vraćate se u zagrebačku Arenu, mjesto do sada najvećeg neuspjeha u karijeri. Misliš li da će imati nekog psihičkog utjecaja novi nastup u toj dvorani ili te to dodatno motivira, da napokon završiš to poglavlje? - Arena je ista kao i svaka druga dvorana u kojoj se odvijaju borbe, tako da sam izgubio UFC borbu u školskoj dvorani, imao bih jednako gorak okus u ustima. Tako da nema nekakvih psihičkih negativnih posljedica, već me samo motivira da pokažem svojoj publici što mogu i što znam. Arena pruža nevjerojatno pozitivan osjećaj kada ima puno publike i kad se osjeti onaj pozitivan navijački duh - zaključio je Filip Pejić.