San Antonio Spursi platili su strašnu cijenu pobjede protiv Houstona (121-96) - ozlijedio im se Tony Parker! Jedan od najboljih razigravača u NBA ligi posljednjih desetak godina nakon akcije pod košem Houstona u posljednjoj četvrtini utakmice krivo je doskočio i ostao ležati na parketu držeći se za lijevo koljeno te je odmah bilo jasno da se radi o težoj ozljedi. - Ne znamo još koliko je ozbiljno, no nije dobro - kratko je rekao i inače ne pretjerano razgovorljivi Gregg Popovich. Stradalo je lijevo koljeno i prema prvim prognozama mogao bi to biti kraj sezone za sjajnog francuskog playa, a neki strahuju čak i od kraja karijere s obzirom da Parker ima već 34 godine. - Znam koliko mu je sada teško jer ovo doista izgleda prilično ozbiljno. Ne znam koliko će pauzirati, no znam da će zaigrati makar i s jednom nogom čim dobije zeleno svjetlo liječnika - rekao je Danny Green. O povratku na parket u seriji protiv Rocketsa nitko kao da ni ne razmišlja iako liječnici još nisu dali ni okvirnu prognozu. - Teško je bilo gledati kako ga iznose s parketa, a nekako se svi bojimo da ga nećemo vidjeti tako brzo na terenu. Uh, ovo je strašan udarac za nas. Ne znam, vidjet ćemo, čekamo što će liječnici reći. No, nije dobro, vidjeli smo u kakvim je bolovima bio. Sad se moramo reorganizirati, promijeniti startnu petorku, rotaciju... ma sve. Pokušat ćemo se posložiti, no užasno je teško izgubiti igrača poput Tonyja - rekao je još jedan veteran Spursa Manu Ginobili. Popovich zbog ozljede svog prvog playa neće ni oka sklopiti još danima, a scene iz svlačionice jasno otkrivaju koliko je ozljeda lijevog koljena ozbiljna. - Bio sam s njim u svlačionici i imao je jake bolove. Nije mogao stati na nogu, mučio se - dodao je Ginobili. Vratimo se na utakmicu, San Antonio je do pobjede i izjednačenja na 1-1 predvodio Kawhi Leonard s 34 koša, osam asistencija i sedam skokova. Do trenutka ozljede Parker je zabio 18. Kod Houstona najbolji je bio Ryan Anderson koji je utakmicu završio sa 18 koševa, a James Harden je bio ograničen na 13 sa šutom 3/17. U drugoj polufinalnoj utakmici, ali na Istoku, LeBron James je za pobjedu Clevelanda protiv Toronta (125-103) zabio 39 koševa, preskočivši tako Kareem Abdul-Jabbara na listi najboljih strijelaca u postsezoni. Jamesu je prije utakmice protiv Raptorsa bilo potrebno 25 koševa da prijeđe Jabbara (5.762 koševa) na drugom mjestu liste najboljih strijelaca u postsezoni NBA i tu je brojku prešao tricom u trećoj četvrtini. Ispred Jamesa je sada samo Michael Jordan koji je 5.987 koševa zabio u 179 utakmica izvan regularnog dijela sezone. 