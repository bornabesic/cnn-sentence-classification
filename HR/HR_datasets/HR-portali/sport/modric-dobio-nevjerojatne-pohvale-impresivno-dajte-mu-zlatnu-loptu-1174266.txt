Luka Modrić sinoć je još jednom potvrdio svoju nogometnu klasu. Hrvatski nogometaš s Realom je pobijedio Juventus 4:1 i osvojio svoju treću Ligu prvaka te tako postao najuspješniji Hrvat u tom natjecanju. U Cardiffu je još jednom bio na visini zadatka, odigrao je maestralno, dirigirao igrom kraljevskog kluba, a sjajno je u 64. minuti asistirao Ronaldu za gol koji je prelomio susret. Grlio je Luka pehar nakon susreta i pogledavao u nebo, nije mogao sakriti svoju sreću. Ove sezone napokon je osvojio i španjolsko prvenstvo, a Liga prvaka došla je kao kruna. Ne čudi stoga da je nakon utakmice dobio hrpu pohvala. "Luka Modrić je impresivan", napisao je Ian Wright, a nadovezao se i Gary Naville: "Casemiro i Luka bili su izvanredni". Jamie Caragher, legenda koja ga stalno hvali, posebno je istaknuo Modrića i Ronalda, a pohvalama se pridružio i veliki Alen Shearer. "- Luka je bio nevjerojatan! Način na koji je kontrolirao tempo igre, posebno u drugom dijelu, zadivljujući je. To je igrač koji nepogrešivo dijeli paseve i lakoćom stvara višak". Najdalje u pohvalama otišao je Javier Hernandez Chicharito, igrač s kojim je Luka jedne sezone dijelio svlačionicu u Realu. - Zlatna lopta za Modrića, molim vas! Nevjerojatan je, prekrasno - napisao je Chicharito.