Dan uoči 27. obljetnice nereda na utakmici Dinama i Crvene zvezde u Maksimiru, Refik Ahmetović, policajac koji se sukobio sa Zvonimirom Bobanom, se prisjetio događaja 13.5. - Udario sam jednog navijača koji je krenuo prema mom kolegi. Tada je Boban pritrčao i pitao me što radim na terenu. Umjesto da ode u svlačionicu, Boban je pozivao navijače na teren. Krenuo sam prema njemu i vidio da želi tučnjavu. Udario sam ga po preponi, a on je uhvatio zalet i zakačio me po ruci. Samo sam ga vidio u skoku, nisam stigao reagirati. Nisam očekivao da će me napasti, da sam to znao bilo bi drugačije - rekao je Ahmetović za Ekspres. Ahmetović tvrdi da su Boysi željeli ubiti Dragana Stojkovića. - Tragali smo po kafićima u Zagrebu, posebno po onima u blizini Maksimirske šume, gdje se okupljaju navijači Dinama, i puna dva tjedna prepoznavali sudionike nereda na utakmici sa Zvezdom. Kad bismo ih priveli i malo pritegli, govorili su da im je glavni motiv bila likvidacija Piksija! Zašto njega? Vjerojatno zato što je bio u rangu s Bobanom, njihovim ljubimcem i kućnim prijateljem Franje Tuđmana - rekao je i dodao: - Kad smo malo stegli BBB-ovce koji su sa sjevera utrčali na teren i pitali ih što je bio motiv divljanja, čuli smo ovo: 'Dogovor je bio da se Piksi ubije!'. Svi su govorili da su dobili naredbu da se ubije Dragan Stojković. Uskoro je, s promjenom vlasti, došlo do smjena u policijskim upravama pa se nije inzistiralo na tome da se otkrije od koga je došla naredba o Piksijevoj likvidaciji. 