Ispred nas je bitna utakmica, jako bitna utakmica za nas. Moramo se koncentrirati i biti pravi od početka do kraja. Dat ćemo sve od sebe da osvojimo trofej - kazao je trener Dinama Ivajlo Petev uoči finala hrvatskog Kupa u kojem će u srijedu u Varaždinu igrati protiv Rijeke. Petev je istaknuo kako plavi imaju problema s ozljedama, a situacija će biti jasnije nakon posljednjeg treninga. - Vidjet ćemo,. Nadam se da ćemo moći računati na Antolića, Leškovića i Sigalija. Odlučit ćemo nakon što odrade trening. Livaković je isto imao problem s aduktorom tako da ćemo vidjeti što će biti s njim također nakon treninga. Dinamo se s Rijekom ove sezone susreo četiri puta. Oba sastava su slavila po 5-2, a dvije utakmice su završile 1:1. - Stvarno se dobro poznajemo. Kako mi njih, tako i oni nas. Bitno je da mi budemo pametni, da se koncentriramo od prve do zadnje minute. Moramo igrati koncipirano i tražiti svaku priliku da zabijemo. Vježbat ćemo sve, pa tako i jedanaesterce. Sutra je novi dan, nova utakmica i idemo po pobjedu - poručio je Petev. Kapetan Domagoj Antolić vjeruje u dobru utakmicu. - Radujemo se finalu Kupa, ipak je to najljepša utakmica u sezoni. Ovo je posebno natjecanje. S obzirom na pobjedu 5-2 protiv Rijeke na Maksimiru prije par dana, podignulo se raspoloženje u svlačionici, kao i naše samopouzdanje. Jedva čekamo da počne finale. Nadam se da ćemo utakmicu riješiti prije jedanaesteraca - poručio je Antolić. Dinamu će to biti 20. finale Kupa, a do sada je slavio 14. puta. Rijeka će nastupiti u svom petom finalu, a do sada je tri puta pobijedila.