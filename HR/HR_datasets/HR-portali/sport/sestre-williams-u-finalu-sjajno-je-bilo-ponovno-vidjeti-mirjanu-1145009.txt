Serena Williams bila je u prejaka za našu Mirjanu Lučić-Baroni. U polufinalu Australian Opena druga igračica svijeta pobijedila je hrvatsku tenisačicu sa 6:2, 6:1. Amerikanka je otkrila gdje je našla inspiraciju.  - Mirjana je moja inspiracija i zaslužuje priznanje. Igrala je dobro, nadahnula me i želim joj čestitati - rekla je Serena Williams koja će u finalu igrati protiv sestre Venus. Mirjana Lučić-Baroni i Serena Williams ponovno su međusobno igrale nakon 18 godina.  - Sjajno je bilo ponovno je vidjeti. Publika je bodrila Mirjanu, gledala sam je cijeli turnir i sretna sam zbog nje. Finale Australian Opena bit će 28. međusobni dvoboj sestara Williams, a 15. na Grand Slam turnirima. Serena vodi sa 16-11 (9-5 na Grand Slam turnirima).  - Ponosna sam na Venus, ona je moj svijet i presretna sam zbog nje. Igrati zajedno u finalu za nas je ostvarenje sna. U Grand Slam finalima Serena vodi 6-2. Ovo će biti njihov treći dvoboj na Australian Openu. Venus je slavila u 2. kolu 1998. godine, a Serena je bila bolja u finalu 2003. - Venus je moja najveća protivnica, nitko me nije pobijedio toliko puta kao ona. Što god da se dogodi, pobijedile smo. Sjajno je vidjeti da se vratila. Williamsica će osvojiti turnir - podvukla je Serena Williams. Finalni okršaj u kojem će Serena tražiti put prema 23. naslovu u 29. finalu, a Venus pokušati osvojiti svoj osmi Grand Slam trofej, a prvi u Melbourneu, na rasporedu je u subotu, u 9.30 sati po srednjoeuropskom vremenu.