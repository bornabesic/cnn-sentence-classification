Kapetan hrvatske nogometne reprezentacije Luka Modrić (31) mogao bi izbivati s terena između tri i četiri tjedna zbog ozljede unutarnjeg bedrenog mišića desne noge zadobivene na utakmici Real Madrida i Malage, procjenjuju španjolski mediji u nedjelju, dan prije nego će hrvatski nogometaš u Madridu obaviti liječničke pretrage. Modrić je u subotu napustio travnjak Santiago Bernabeua u 78. minuti a zamijenio ga je kolega iz reprezentacije Mateo Kovačić. Trener Real Madrida Zinedine Zidane rekao je na konferenciji za medije kako Modrić ima fizičkih problema, nakon čega je klupski glasnogovornik Carlos Carbajosa potvrdio da je riječ o aduktoru desne noge, pa će u ponedjeljak hrvatski reprezentativac proći liječničke pretrage. Sportski dnevnici Marca i As pišu u nedjelju kako bi Modrić mogao izbivati s terena između tri i četiri tjedna. Kapetan hrvatske reprezentacije bio je ozlijedio aduktor, unutarnji bedreni mišić, desne noge u lipnju na utakmici Europskog prvenstva protiv Češke. Nakon toga je pauzirao iduću utakmicu protiv Španjolske pa zaigrao u sljedećoj s Portugalom. Potvrde li liječnici Real Madrida vrijeme oporavka od oko mjesec dana, hrvatski vezni igrač će propustiti prvenstvene utakmice protiv Real Sociedada, Celte Vigo i Osasune te uzvratnu utakmicu četvrtfinala španjolskog Kupa Kralja protiv Celte, u kojoj Real na gostovanju lovi zaostatak od 1-2 iz prve utakmice odigrane u Madridu. Prema procjenama španjolskih medija, Modrić bi se vratio pred prvu utakmicu osmine finala Lige prvaka, koju 15. veljače Real igra u Madridu protiv Napolija. Real Madrid je vodeća momčad španjolskog prvenstva s četiri boda više od drugoplasirane Seville.