Tek nešto više od sedam sekundi dijelilo je Boston Celticse do ulaska u finale Istočne konferencije doigravanja u NBA-u. No onda su naletjeli na - zid. John Wall hrabro je opalio tricu pet sekundi prije isteka vremena za sve ili ništa i uzeo - sve. Washington Wizardsi pobijedili su 92-91 i odveli seriju u odlučujuću, sedmu utakmicu u ponedjeljak u Bostonu, a strijelac odlučujućih poena nakon utakmice je otkrio kako mu se nije svidio outfit gostujuće momčadi po dolasku u Verizon Center. - Ne idem kući. Ne mogu doći u moj grad noseći crninu, to je sprovod. To mi je bilo smiješno i mislio sam o tome kroz cijelu utakmicu - kazao je Wall, koji je utakmicu završio kao drugi najbolji strijelac svoje momčadi s 26 poena i osam asistencija. Najbolji je u redovima pobjednika bio Bradley Beal s 33 koša i pet asistencija, dok je hrvatski reprezentativac Bojan Bogdanović za 17 minuta na parketu ostvario skroman učinak od četiri koša, četiri skoka i jedne izgubljene lopte. Celticsima nije pomoglo ni 27 poena Isaiaha Thomasa i Averyja Bradleyja. 