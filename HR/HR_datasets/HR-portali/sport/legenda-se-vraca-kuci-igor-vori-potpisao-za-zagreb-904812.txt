Foto: Index IGOR VORI novi je igrač PPD Zagreba. Bivši kapetan hrvatske reprezentacije potpisao je dvogodišnji ugovor. Vori će u Zagrebu nositi broj s brojem 10, a novoj će se ekipi priključiti 25. srpnja. "Sretan sam i ponosan još jednom biti dijelom jednog velikog kluba kao što je Zagreb. Nakon osam godina vraćam se kući i želim naglasiti da se nisam došao umiroviti već sam došao igrati i osvajati trofeje. Zagreb je u prošle dvije sezone bio na korak do završnog turnira Lige prvaka i ja sam došao ovdje s jednom željom, a to je da pomognem mom klubu da napravi taj iskorak i da odemo u Koeln na veliku završnicu Lige prvaka. Za mene bi to bio jedan od najvećih dosega u karijeri", kazao je u uvodu Igor Vori. Prošlo je dugih osam godina otkako si zadnji puta odjenuo Zagrebov dres. Što znaš o ovoj ekipi protiv koje si u protekle dvije sezone igrao čak šest puta? "Ekipu i pojedince, ove mlade lavove Zagreba poznajem igrački, ali ne i osobno. Otkako sam zadnji put ovdje nastupao puno se toga promijenilo, ali naravno da su tu još uvijek neka stara, znani mi lica poput Tončija i Josipa Valčića te naravno kapetana Zlaje Horvata. Što se tiče ovih mlađih, veseli me što ću ih imati priliku i osobno upoznati, a u njihovu rukometnu kvalitetu imao sam se prilike uvjeriti u protekle dvije sezone", dodao je Vori. Radit ćeš pod trenerom Vujovićem. Jeste li stigli pričati, znaš li što on očekuje od tebe? "S trenerom sam razgovarao baš maloprije, jer prije potpisa ugovora nije ni bilo potrebe za tako nečim. Mislim da je za dobru suradnju potrebnu u prvom redu međusobno poštovanje. Ja ga prema Veselinu Vujoviću itekako imam, a iz našeg razgovora stekao sam dojam da i on poštuje mene. Ukoliko ću ja davati svoj maksimum na treningu, na utakmicama i u predstavljanju kluba na parketu i van parketa onda sam siguran da neće biti nikakvih problema između mene i trenera. Prošao sam puno toga u karijeri i radio s nekim vrhunskim stručnjacima, ali nikada nisam imao priliku raditi s čovjekom tako bogate što igračke, a što trenerske biografije", poručio je Igor. Gdje vidiš Zagreb u narednoj sezoni? "Prvo želim reći da nisam došao u Zagreb gubiti utakmice. Poraza je uvijek bilo i bit će ih, i bolje ekipe od nas su gubile utakmice, ali za mene, a vjerujem i za ostale u klubu, veliki bi uspjeh bio osvajanje SEHA Gazprom Lige i plasman na završni turnir Lige prvaka. Ja se nadam da ću biti dio toga i za mene ne bi bilo veće sreće nego da vidim rukometni klub Zagreb na najvišoj stepenici SEHE i naravno prvi put u Koelnu", zaključio je legendarni hrvatski rukometaš Igor Vori.