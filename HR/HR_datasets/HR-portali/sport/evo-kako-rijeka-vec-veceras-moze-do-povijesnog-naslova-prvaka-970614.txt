NAKON današnjih dvoboja između Dinama i Istre (18 sati) te Slavena i Rijeke (20 sati), puno toga će biti jasnije u utrci za naslovom prvaka Hrvatske. Rijeka je u svojoj povijesti osvojila pet Kupova, dva maršala Tita i tri Rabuzinova sunca. Međutim, naslov prvaka nikad nije stigao na Kvarner. Najbliže tome Riječani su bili 1999., kad su u posljednjem kolu na prepunoj Kantridi za titulu trebali pobijediti Osijek. Utakmica je završila 1:1, naslov je otišao u ruke ''najhrvatskijem klubu'', a o svemu što se događalo tog neobičnog popodneva na Kantridi napisane su na stotine i stotine stranice. 18 godina kasnije Rijeka je na korak do uspjeha. Tri kola prije kraja prvenstva Riječani imaju pet bodova više od Dinama, branitelja naslova i jedinog konkurenta u borbi za naslov. Dinamu u borbi za 12. naslov u nizu mogu pomoći još samo dva kluba - Slaven i Cibalia. Naime, Slaven 17. svibnja dočekuje Rijeku, a tri dana kasnije na Rujevicu stiže Cibalia. Da bi zagrebački klub ostao u utrci prije zadnjeg kola (27. 5. Dinamo - Rijeka na Maksimiru) potrebno je da Slaven ili Cibalia zaustave moćne Riječane.  Ako Slaven ili Cibalia uspiju pobijediti Rijeku, a Dinamo do derbija na Maksimiru pobijedi Istru kući i Osijek u gostima, onda će branitelju naslova za titulu biti dovoljna bilo kakva pobjeda protiv Rijeke. Ako pak Rijeka na Maksimir dođe s tri boda više (odigra neriješeno sa Slavenom ili Cibalijom, a Dinamo pobijedi sve do kraja), onda će Dinamo morati slaviti s najmanje tri gola razlike kako bi obranio titulu zbog boljeg međusobnog omjera. Već danas puno toga moglo bi biti jasnije. Dinamo od 18 sati igra domaću utakmicu protiv Istre, dok u 20 sati na stadionu u Koprivnici istrčat će igrači Slavena i Rijeke. Teoretski, Rijeka već večeras može do naslova prvaka. Izgubi li Dinamo doma od Puljana, a pobijedi li Kek Kopića u Koprivnici, Rijeka će već večeras slaviti titulu. U tom slučaju Rijeka bi dva kola prije kraja imala osam nedostižnih bodova i priča bi bila gotova. Ipak, u takav rasplet teško je povjerovati. Dinamo je puno jača momčad od Istre, a gosti u Zagreb dolaze i opterećeni teretom skandala i jučerašnjeg ''puča'' igrača koji su smijenili sad već bivšeg trenera Tota. Bude li na Maksimiru sigurna ''jedinica'', a uspije li Rijeka slaviti večeras u Koprivnici, već sljedeće kolo na Rujevici igrači Matjaža Keka nošeni podrškom Armade protiv davljenika iz Vinkovaca mogu biti blizu uspjeha. S tri boda protiv Slavena večeras i s tri protiv Cibalije, Rijeka bi u zadnjem kolu na Maksimir došla slavljenički i derbi bi se igrao bez ikakve rezultatske draži. Rijekin raspored: 17.5. Slaven Belupo - RIJEKA20.5. RIJEKA - Cibalia27.5. Dinamo - RIJEKA Dinamov raspored: 17.5. DINAMO - Istra 196120.5. Osijek - DINAMO27.5. DINAMO -Rijeka Međusobni susreti ove sezone: 18.9. Rijeka - Dinamo 5:23.12. Dinamo - Rijeka 1:18.4. Rijeka - Dinamo 1:1