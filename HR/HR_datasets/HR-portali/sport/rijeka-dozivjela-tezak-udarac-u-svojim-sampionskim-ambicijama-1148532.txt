Matjaž Kek na pripremama brusi formu svojih igrača i sprema se za borbu za naslov prvaka Hrvatske. Rijeka je vodeća momčad HNL-a, ima šest bodova viška u odnosu na Dinamo i pred nama je uistinu zanimljivo proljeće. I dok se Dinamo odlično pojačao pa najavlje titulu do koje bi ih trebali predvoditi Sammir i Marcos Guilherme, Rijeka baš i nije bila te sreće kad su u pitanju transferi. Prvo im je otišao Matej Mitrović, jedan od stožernih igrača, a onda se njegova zamjena Dario Župarić odmah ozlijedio. No, Kek i njegova družina najveće nade polagali su u dolazak Nikice Jelavića, bivšeg hrvatskog reprezentativca. Sve su dogovorili s igračem koji im je trebao biti veliko pojačanje, ali danas je stigla vijest koja im je zadala veliki udarac u njihovim šampionskim ambicijama. Naime, Jelavić izgleda ipak neće doći, nije uspio raskinuti ugovor s kineskim Beijing Renheom. - Iako smo sve dogovorili s igračem, on nažalost nije uspio riješiti svoju situaciju u Kini. Klub mu je naložio da se mora vratiti u Kinu, a mi više nismo mogli čekati - rekao je zamjenik sportskoga direktora Rijeke Ivan Mance, a prenosi Novi list. Uglavnom, Kek će se morati zadovoljiti ovime što ima, a iako ga je ovo zasigurno pogodilo, to neće javno priznati pa i dalje svoje igrače uvjerava da će na kraju sezone upravo oni prvi proći kroz cilj. >>Soudani i Sammir bit će spremni tek u travnju! >>Sammir: Kakve su Rijekine šanse za naslov? Kao piletu kod mesara! 