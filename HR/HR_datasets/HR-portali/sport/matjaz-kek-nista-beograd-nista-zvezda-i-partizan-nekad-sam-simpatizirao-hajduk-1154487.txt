Znate, nekad sam najviše volio bijele. Ništa Beograd, Partizan, Zvezda, nisu me zanimali. Nisam bio navijač, ali simpatizirao sam bijele, najviše Ivićev Hajduk sedamdesetih, rekao nam je Matjaž Kek kad smo razgovarali u Mariboru u prvenstvenoj pauzi. Da, Hajduk je nekad bio velik debelo izvan granica Splita, Dalmacije, Hrvatske... Možda je zato i slovenskom stručnjaku posebni užitak pobjeđivati klub u koji je kao klinac bio zaljubljen. Otkako je u veljači 2013. stigao na Kvarner, jadranski se derbi igrao u Poljudu, Kantridi, Rujevici, nijednom nije pokleknuo. Da, igralo se i u Dugopolju gdje su u listopadu 2014. Kek i Riječani dočekani u ozračju linča. Gračan: Cijeli klub radi dobro Ne samo da Hajduk u Kekovoj eri nijednom nije uspio svladati Rijeku, već joj uredno svake sezone gleda u leđa. Bit će tako i ove, što ne znači da Hajduk u jednoj utakmici ne može pobijediti. Žalosno je samo što je spao na zakon velikih brojeva. Inače, otkako je Kek u Rijeci, u Hajduku su se na klupi izmijenjali redom: Mišo Krstičević (smijenjen baš nakon poraza od Rijeke), Igor Tudor, Stanko Poklepović, Goran Vučević, Hari Vukas, Damir Burić, Marijan Pušnik i Joan Carrillo. Nenad Gračan bio je i igrač i trener obaju klubova. Ne misli da je takvo stanje sada samo zbog Keka. – Nije samo do kontinuiteta na klupi nego općenito Rijeka sada kao klub radi kako treba. Ne samo na terenu već i ljudi u klubu odlično rade, ništa se ne prepušta slučaju i igrači se malo mijenjaju. Kad se dovode novi, gleda se da su karakterno slični onima koji su otišli. Naravno da je bitan i taj kontinuitet struke jer zaista zvoni kad čujete podatak da je Hajduk sedam puta mijenjao trenera otkako je Kek na klupi Rijeke. Ali i to govori o stabilnosti kluba. Je li pritisak u Splitu veći u odnosu na Rijeku, možda i prevelik s obzirom na strast? – Kao igraču mi je pritisak svugdje bio isti. Sada je pritisak u Splitu veći s obzirom na to da rezultati nisu adekvatni ugledu kluba. Ipak, derbi je derbi. Rijeka je posljednji put tako blizu naslovu bila baš u vrijeme Gračana, u Poljud je ispraćena prežaljena jer se nakon remija bijelih u Maksimiru očekivala promocija prvaka Hajduka. No Gračanov je stroj odigrao utakmicu sezone i pobijedio s 3:1. Ima li sada Hajduk šanse? – To su lijepa sjećanja, osobno mi je to bila zaista velika pobjeda jer smo u utrci za naslov bili mi, Hajduk i Croatia. Što se subotnje utakmice tiče, mislim da Rijeka, s obzirom na igru koju pokazuje, ali i po iskustvu i motivu, u prednosti. Prođe li neokrznuta, napravit će velik korak prema naslovu – najavljuje legenda s klupe Riječana, sada izbornik mlade hrvatske reprezentacije Nenad Gračan. Velik motiv nakon Osijeka Hajduk, naravno, nije filijala Dinama, ali mogao bi nakon poraza u Osijeku ići na Rijeku motiviranije i od lokosa. U jednoj utakmici sve je moguće, no da bi trajno bio bolji od jadranskog rivala i vratio se u vrh, što njegova vojska navijača predugo čeka, Hajduk bi morao trajno stabilizirati klupsku i sportsku politiku po uzoru na subotnjeg suparnika. I naći svog Keka. Ali nije samo da Poljud mijenja trenere kao na traci, već su se, otkako je Damir Mišković šef Rijeke, u Hajduku na istoj poziciji izmijenjali: Hrvoje Maleš, Marin Brbić, Marijana Bošnjak i Ivan Kos! Pa tko to može ‘preživit’!? Kekova era u derbiju: Hajduk - Rijeka (29. kolo 2012./13.) 1:2 Hajduk - Rijeka (2. kolo 2013./14.) 1:1 Rijeka - Hajduk (11. kolo 2013./14.) 1:1 Hajduk - Rijeka (20. kolo 2013./14.) 2:2 Rijeka - Hajduk (29. kolo 2013./14.) 4:1 Rijeka - Hajduk (2. kolo 2014./15.) 4:2 Hajduk - Rijeka (11. kolo 2014./15.) 1:1 Rijeka - Hajduk (20. kolo 2014./15.) 3:0 Hajduk - Rijeka (29. kolo 2014./15.) 1:2 Rijeka - Hajduk (6. kolo 2015./16.) 0:0 Hajduk - Rijeka (15. kolo 2015./16.) 0:3 Rijeka - Hajduk (24. kolo 2015./16.) 1:0 Hajduk - Rijeka (33. kolo 2015./16.) 1:2 Hajduk - Rijeka (6. kolo 2016./17.) 2:4 Rijeka - Hajduk (15. kolo 2016./17.) 2:1 U petnaest utakmica s Hajdukom Rijeka pod vodstvom Matjaža Keka nije izgubila nijednu utakmicu, a dobila ih je deset. U posljednjih pet ima čistih 5-0 u pobjedama. >> Sve kao ‘99.: BBB su protiv vodstva Dinama i ne žele naslov koji će im pokloniti suci 