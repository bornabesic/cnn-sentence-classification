RAFAEL NADAL u finalu je Mastersa u Madridu! Španjolac je pred svojim navijačima sa 6:2, 6:4 pobijedio Novaka Đokovića. Nadal je pregazio drugog tenisača svijeta u prvom setu, a bio je blizu toga da set dobije bez izgubljenog gema jer je vodio 4:0 i imao 40-40 na Đokovićev servis.    Španjolac je i drugi set otvorio breakom i odjurio na 2:0, no Đoković se vratio. Ipak, tada u jednom od najdužih gemova u meču Nadal ponovno oduzima servis suparniku i tu je prednost sačuvao do kraja meča koji je trajao malo više od sat i pol. Za Nadala je ovo prva pobjeda nad Đokovićem nakon finala Roland Garrosa 2014. godine. Posljednjih sedam mečeva protiv srpskog tenisača prije turnira u Madridu izgubio je, a u tim okršajima nije osvojio niti jedan set. Ukupno im je ovo bio 50. međusobni meč i 24. Nadalova pobjeda. U finalu Nadala, koji je zasad izdominirao zemljani dio sezone, čeka Dominic Thiem ili Pablo Cuevas.