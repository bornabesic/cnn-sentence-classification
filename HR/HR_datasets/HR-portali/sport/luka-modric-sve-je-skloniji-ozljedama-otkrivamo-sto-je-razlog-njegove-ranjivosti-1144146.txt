Za sada još uvijek nema drame oko nove ozljede kapetana hrvatske nogometne reprezentacije i našega najboljeg nogometaša Luke Modrića (31) iako svaki njegov prijevremeni izlazak s travnjaka izaziva zebnju, i Zidanea i Čačića. Ovoga puta posrijedi je peckanje u predjelu bedrenoga mišića, iste one neugode koju je Modrić osjetio i za utakmice protiv Čeha na Europskom prvenstvu, i zbog kojega je bio pošteđen nastupa protiv Španjolaca. Takav je, naime, Luka imao dogovor s našom liječničkom službom; ako ga zaboli, odmah će biti zamijenjen. Pa smo ga sačuvali za Portugal, protiv kojega je odigrao 120 minuta. Na isti način postupio je i Realov trener Zidane na utakmici protiv Malage, a na osnovi Lukina osjećaja, odnosno stupnja boli, čini se kako ni ovoga puta nije u pitanju velika ruptura mišića. Preliminarna procjena liječnika, a uoči današnjeg pregleda magnetnom rezonancijom u Madridu, glasi – jednotjedno mirovanje. Zabrinjava kontinuitet ozljeda To bi značilo da bi Modrić u najboljemu slučaju preskočio dvije Realove utakmice, protiv Celte u Kupu u srijedu te protiv Real Sociedada sljedeće nedjelje, što ne bi bilo ništa dramatično za našega kapetana. No, više od nove Modrićeve nelagode, sve više zabrinjava neumoljivi kontinuitet njegova ozljeđivanja, započet u studenome 2014. godine u Milanu, kada mu je puknuo mišić. Na žalost, od tada Modrić je postajao sve skloniji ozljedama, pa je nakon gotovo šestomjesečne stanke, u travnju 2015. godine bio ponovno prisiljen pauzirati: na utakmici protiv očito kobne Malage stradalo mu je koljeno, zbog čega nije mogao igrati protiv Talijana u kvalifikacijama za EP. Nova ozljeda koljena dogodila mu se u listopadu prošle godine, kada je završio na operacijskom stolu i pauzirao mjesec dana, među ostalim, propustivši kvalifikacijske oglede protiv Kosova i Finske. Za sada “ne miriše” da bi mu mogao biti ugrožen nastup protiv Ukrajinaca u Zagrebu 24. ožujka, no svaka sljedeća utakmica nakon povratka nosit će pozamašan stupanj rizika. Pitali smo jednoga od liječnika koji surađuje s Hrvatskim nogometnim savezom – što se krije iza tolike Modrićeve ranjivosti? Odgovor isti kao i toliko puta dosad, počevši od fatalnoga San Sira. – Samo premorenost. Luka Modrić u Real Madridu izložen je golemim naporima i sve ozljede koje su mu se dogodile posljednjih mjeseci izravna su posljedica toga – kaže naš sugovornik. Statistički, Lukin dosje u Real Madridu od 2012. godine izgleda ovako: 43 klupske utakmice prosječno po sezoni, od toga 52 u prosjeku u prve dvije sezone, između Lukine 27. i 29. godine, a 34 utakmice u prosjeku nakon što je navršio tridesetu. U ovoj sezoni upisao je ukupno 20 klupskih nastupa, od toga 13 puta imao je 90-minutnu minutažu, plus 105 minuta na travnjaku protiv Kashime na Klupskome SP-u. Tek 12. igrač po minutaži Zbog ozljede koja mu se dogodila u listopadu i jednomjesečne stanke, Modrić je ove sezone u Real Madridu tek 12. igrač po minutaži u španjolskom prvenstvu s 868 minuta provedenih na travnjaku (Mateo Kovačić odigrao je 95 minute). Ali, otkad se vratio na teren početkom studenoga, Luka je kontinuirano u žrvnju, jer ga je Zidane bio poštedio u samo dvije utakmice. Modriću očito nije pomogao ni kratak odmor u Dubaiju, kao ni Mateu Kovačiću, koji se također ozlijedio netom se vratio iz Emirata. Kad smo već kod Modrićeva značenja za Realovu igru, njegova prosječna ocjena od 7.55 (izvor: whoscored.com) u španjolskoj ligi objašnjava Zidaneovu zabrinutost. Bolji učinak od Modrića u ovoj sezoni imaju samo Bale i Kroos (7.84) te Cristiano Ronaldo (7.63). Najteže Lukine ozljede: Kolovoz 2009. Nakon starta igrača Tottenhama Bowyera, Luka napustio igru u 49. minuti. Dijagnosticirano mu je puknuće lisne kosti. Na travnjak se vratio nakon tromjesečne stanke.   Studeni 2014. Na San Siru, na utakmici Italija – Hrvatska, napustio igru u 28. minuti zbog puknuća mišića. Nogometu se vratio tek sredinom ožujka sljedeće godine.   Travanj 2015. Izašao iz igre u 60. minuti utakmice na Realovoj utakmici protiv Malage zbog ozljede. Vratio se na travnjak početkom sljedeće sezone. Listopad 2016. Dobio udarac u koljeno na utakmici protiv Espanyola. Nedugo nakon toga zbog bolova nije mogao trenirati, pa je podvrgnut operaciji. Pauzirao mjesec dana.