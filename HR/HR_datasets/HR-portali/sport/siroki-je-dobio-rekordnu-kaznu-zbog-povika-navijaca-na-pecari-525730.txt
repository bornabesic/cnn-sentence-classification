Himna se gotovo nije ni čula od zvižduka navijača Širokog Brijega koji je u finalu bosanskohercegovačkog kupa na Pecari pobijedio Sarajevo na penale.  Klub iz Hercegovine osvojio je prvi trofej nakon četiri godine, ali sljedećih sedam utakmica igrat će bez publike zbog ispada navijača na Pecari. Zvižduci himni države pod čijom su zastavom slavili trofej blaži su dio onoga što su priredili navijači Širokog 'Škripari', skupina navijača koja ime dijeli s gerilskim jedinicama iz Drugog svjetskog rata koje su djelovale nakon raspada zločinačke NDH. Nogometni savez BiH najavio je drastičnu kaznu dodavši kako se više neće praviti nijem i slijep na sramotne parole 'za dom spremni' i 'ubij baliju' koje su odjekivale s jednog djela Pecare. Uz sedam utakmica bez publike Široki mora platit i 25.000 KM. Nakon što je diciplinska komisija suspendirala Pecaru, a prije objave kazne, iz NK Širokog su osudili ponašanje, kako su objavili, manje dijela navijača, dodavši kako je to što se dogodilo na Pecari kamilica naspram onoga na drugim stadionima. Nakon objave kazne reagirali su još žešće. "Sramotna i drastična kazna za Široki", naslov je priopćenja kluba iz Hercegovine. Reagirao je i predsjednik kluba Miro Kraljević. - Disciplinska komisija nije primijenila jednaka mjerila za Široki, koja u sličnim situacijama primjenjuje za druge klubove. Kad bi kažnjavali za sve za što su kaznili naš klub, sve utakmice u BiH bile bi pred praznim tribinama. Žalit ćemo se jer smatramo da ova kazna sigurno neće riješiti probleme u BiH nogometu i savezu - rekao je predsjednik Širokog Miro Kraljević za klupsku stranicu.