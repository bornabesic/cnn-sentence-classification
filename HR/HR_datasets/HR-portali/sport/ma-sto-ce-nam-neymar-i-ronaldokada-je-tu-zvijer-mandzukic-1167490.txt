Mario Mandžukić sinoć je odigrao svih 90 minuta u pobjedi Juventusa nad Monacom (2:0) u prvoj utakmici polufinala Lige prvaka. Iako je Gonzalo Higuain zabio oba gola, a trener Juvea Allegri rekao da se Mandžo nije držao pozicije, brojni navijači i mediji su oduševljeni partijom hrvatskog napadača. "Mario Mandžukić najbolji je 'defenzivni napadač' na svijetu. Taj igrač je bio nevjerojatno podcijenjen u Bayernovu osvajanju naslova prije četiri godine", napisao je novinar beIN-a. Mandžo se oglasio na Twitteru. "Opet smo odigrali sjajno, ali moramo to ponoviti idući tjedan. Radujem se atmosferi u Torinu", poručio je. A evo i nekih reakcija navijača s društvenih mreža. "Za mene je Mario Mandžukić igrač utakmice." "'Ma kome trebaju Cristiano Ronaldo ili Neymar kad imaš Marija Mandžukića koji kao čudovište 'proždire' lijevu stranu terena, kakva požrtvovnost." "Mandžukić se u Juventusu pretvorio u zvijer." 