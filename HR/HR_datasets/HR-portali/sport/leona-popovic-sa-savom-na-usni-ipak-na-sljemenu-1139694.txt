Do jučer ujutro nije se znalo hoće li Hrvatska imati predstavnicu na utrci Svjetskog skijaškog kupa, sljemenskoj Snježnoj kraljici. Naša je uzdanica Leona Popović (19) na konferenciju za novinare dan prije utrke došla je sa šavovima iznad gornje usnice. Naime, nekoliko dana prije na treningu puknuo je skijaški kolac i probio joj područje iznad usnice, ali se, nasreću, Leona osjeća dobro i ipak će se spustiti sljemenskom stazom. Tako je i njezina kandidatura za Kraljicu sada sigurna. No, iako je jedina predstavnica Hrvatske na ovogodišnjoj utrci, ne osjeća pritisak. – Nisam pod pritiskom, ja na to gledam kao na nešto što sam zaslužila radom, to je samo još jedna u nizu utrka Svjetskoga kupa i trudim se na svakoj biti sve bolja pa ćemo vidjeti i kako ću voziti na Sljemenu – kaže mlada skijašica očekujući dobar nastup. Staza je malo preduga – Očekujem da ću skijati najbolje dosad. Imala sam dosta pehova u zadnje vrijeme, ali dat ću sve od sebe i nadam se da će sve biti dobro. Nadam se da ću povećati broj svojih FIS bodova. Sezona mi je do sada bila dosta dobra. Neke ciljeve koje sam si zadala u prvom dijelu sezone i ostvarila sam tako da sam zadovoljna – objašnjava Leona koja je na treningu prije utrke osjetila i Crveni spust, koji ne bez razloga slovi za jednu od najtežih staza. – Staza nije preteška, jedino je najduža i to je velik problem. Nisam navikla na tako duge staze, a sada je i dosta hrapava, ali dobro zaleđena. Vjerujem da će za utrku biti još bolja – rekla je mlada Riječanka. A na vrhu Sljemena, na kojemu, barem sa zagrebačke strane, nema puno snijega, sjedila je uz Leonu još jedna mlada Riječanka, koja će ipak biti prva koja će “načeti” snijeg na stazi. Ida Štimac će na skije stati u predvožnjama oba slaloma, i skijašica i skijaša. – Mogu reći da mi je to odlično iskustvo i jako sam sretna što ću i ja skijati na Sljemenu – kaže Ida koja ne zna hoće li sljedeće godine imati možda i startni broj. – Budem li ga i imala, znam da je svaki početak težak, ali još sam mlada, imam vremena. Da, ima vremena, ali ima i dobru podlogu. Ida je najbolja slalomašica u svom godištu na svijetu. Nakon što je odlično otvorila juniorsku sezonu, pobijedila je i u utrci FIS slaloma u Passo Monte Croceu u Italiji i tim rezultatom potvrdila vodeću poziciju. Skijati je počela već s tri godine, a kao 14-godišnjakinja osvojila je Topolino kup i nagradu HOO-a “Dražen Petrović” za najveću nadu hrvatskog sporta. I Leonin je sportski životopis već bogat. Ona slovi za jednu od najperspektivnijih mladih skijašica svijeta. Već je kao 17–godišnjakinja bila najbolja u slalomu okitivši se zlatom na zimskom Europskom olimpijskom festivalu mladih sportaša (EYOF) u Malbunu 2015. godine. Nakon toga se teško ozlijedila na treningu. Slomila je potkoljeničnu kost pa je hitno prebačena u bolnicu, ali oporavila se i ove sezone dobro radi svoj posao. Na natjecanju u Nor Am kupu u kanadskom skijalištu Panorami postigla je najbolji veleslalomski rezultat karijere te dva dana zaredom osvojila drugo mjesto i penjala se na postolje. No, u slalomu se ondje ipak nije proslavila, ali zato će sada s najboljim slalomašicama svijeta voziti na Sljemenu, gdje je posljednja slavila Mikaela Shiffrin koja je tada (2015. godine) imala Janičine “sretne” pletenice. Možda joj i ove godine donesu sreću. Leona bez pletenica – Ja neću imati pletenice, moja je kosa ipak prekratka za to – kaže Leona koja će se za mjesto u drugoj vožnji ili na postolju boriti na drukčiji način. A nakon slaloma skijašica i godine dana posta, sljemenska utrka ima čast obilježavanja 50 godina FIS Svjetskog skijaškog kupa koji je počeo 5. siječnja 1967. godine u njemačkom skijalištu Berchtesgadenu, vožen je slalom, a pobjedu je odnio Heinrich Messner. Skijašice su prvu utrku vozile dva dana kasnije u Oberstaufenu, a pobjednica je bila legendarna Nancy Greene. U tom slavljeničkom ozračju u utorak će se niz strmu sljemensku padinu spuštati dame. Prva vožnja je u 13 sati, druga u 16.10, a sve možete pratiti u izravnom prijenosu na HRT 2. 