I dok se svijet zabavlja mogućom kaznom Cristianu Ronaldu za porezne prevare tijekom 2011. i 2013. godine, portugalski se nogometaš očito ne zamara previše time. Prije par dana osvojio je svoj prvi naslov prvaka Španjolske nakon pet godina, a sada je i po prvi put na svom Instagram profilu objavio privatnu fotografiju s lijepom djevojkom Georginom Rodriguez. I, naravno, oduševio obožavatelje. Par se viđa oko godinu dana, no njihove zajedničke privatne fotografije javnosti su svih ovih mjeseci bile nedostupne - barem kad je riječ o Ronaldovim društvenim mrežama. Istina, pojavili su se zajedno na dodjeli Fifinih nagrada, Georgina ga prati na utakmicama, no do sada nisu objavili niti jednu zajedničku fotografiju. 'Embargo' na objavu fotki prva je prekinula Georgina prije dva dana kad je objavila fotografiju s koncerta, a sve to, kažu Španjolci, jasno pokazuje da je par planski istupio kako bi stao na kraj brojnim nagađanjima Ronaldovim vezama, skrenuo pažnju s poreznih problema, ali i kako bi pomogao manekenskoj karijeri ljepotice... A koliko su njegovi obožavatelji aktivni na društvenim mrežama govori i podatak da je u samo par sati nakon objave fotografija prikupila gotovo četiri milijuna 'lajkova'. Za mnoge ovo je samo službena potvrda da je Ronaldo u sretnoj vezi s ljepoticom, a oni drugi, skloniji nešto hrabrijim teorijama, tvrde da je lijepa 22-godišja Španjolka trudna. Kako god bilo, Ronaldo u dobrom društvu čeka finale Lige prvaka (3. lipnja) i ne zamara se poreznim zavrzlamama, tračevima i sličnim...