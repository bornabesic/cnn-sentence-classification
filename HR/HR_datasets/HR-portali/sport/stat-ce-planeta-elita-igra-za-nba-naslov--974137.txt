Foto: Guliver Image/Getty Images PRED nama je vrhunac NBA sezone. Veliko finale između Golden State Warriorsa i Cleveland Cavaliersa počinje večeras i gledat će ga cijeli svijet, a kalifornijski stroj tražit će osvetu za prošlogodišnje finale. Finale donosi i mogućnost rušenja nekih rekorda, a ovo su neke od generalnih statistika u povijesti cijele lige. Istok uspješniji Predstavnici Istočne konferencije imaju 37 titula dosad, dok ih predstavnici zapada broje 30. Najveća dominacija je ona između 1959. i 1970., kada su ekipe s Istoka uzele 12 titula u nizu, pri čemu su Celticsi uzeli deset, a Knicksi i 76ersi po jednu. Najveća dominacija Zapada bila je u prvih 5 sezona lige, kada su tadašnji Minneapolis Lakersi uzeli 4, a Rochester Royalsi jednu titulu, te u razdoblju između 1999. i 2003., kada su titulu dvaput uzeli San Antonio Spursi, a triput Lakersi koji su preselili u Los Angeles. Povijesni Warriorsi Savršenih 12-0 u doigravanju rezultat je koji još nije viđen na NBA parketima. Doduše, Lakersi u sezoni 2000./01. nisu izgubili utakmicu sve do finala, ali tada se prva runda igrala na tri dobivene utakmice, pa su u finale ušli sa skorom 11-0. Tako su nakon rekorda regularne sezone lani (73 pobjede i 9 poraza), ove sezone srušili i rekord doigravanja.   Durant za izlazak iz elitnog društva u još elitnije Ako Warriorsi osvoje naslov, Durant će ujediniti titulu s MVP nagradom otprije tri sezone. Time bi Derrick Rose, Steve Nash, Allen Iverson i Karl Malone ostali jedini dobitnici MVP nagrade koji nisu nikada uzeli naslov prvaka. Cleveland se više oslanja na tricu od Warriorsa Premda bi zbog sjajne šuterske postave Warriorsa pomislili na prvu kako šutiraju najviše trica u ligi, to je daleko od istine. Houston predvodi ligu s 40 ispucanih trica na utakmici, slijedi ih Cleveland s 33,9, dok su Warriorsi na petom mjestu s 31,3 pokušaja trice. Postotak ubačaja s te udaljenosti je gotovo identičan – 38,4% Clevelanda u odnosu na 38,3% Warriorsa. Cavaliersi idu po repeat Eventualnim osvajanjem naslova, Cavaliersi bi postali sedma ekipa koja je uspjela obraniti naslov. To je prije njih pošlo za rukom Boston Celticsima (u više navrata), Los Angeles Lakersima (u više navrata), Chicago Bullsima (u više navrata), Detroit Pistonsima (1989. i 1990.), Houston Rocketsima (1994. i 1995.) te Miami Heatu (2012. i 2013.).  King James Ovo je sedmo finale zaredom (i osmo ukupno) koje će igrati LeBron James, a skor mu je 3 pobjede i 4 poraza. S trima nagradama MVP-a finala izjednačen je s Magicom Johnsonom, Shaqom i Timom Duncanom te će tražiti trofej koji bi ga izdignuo od trojice velikana. Jordan se sa šest titula čini nedostižan. Drugi je u povijesti po broju odigranih minuta u doigravanju s 8915 (ali tek će dogodine imati šansu svrgnuti Duncana s trona), prvi po broju poena s 5995, drugi po broju ukradenih lopti (14 mu treba da prestigne Pippena), treći po broju asistencija s 1439 (Stockton mu bježi za 400, a Magic za gotovo 1000 asistencija), treći po broju pogođenih trica (s jednom više od Curryja, odnosno 319), sedmi po broju skokova i daleko prvi po broju izgubljenih lopti sa 751. Također, tek je Shaq pucao više slobodnih bacanja u playoff karijeri, čak 400 više.   Embed from Getty Images   Prednost domaćeg terena velika U velikom finalu, prednost domaćeg terena imat će Warriorsi koji su u zadnjih deset godina po postotku pobjeda, kada imaju prednost domaćeg terena, druga momčad lige sa 77 % uspješnosti i skorom od 30 pobjeda i 9 poraza. Prvi na toj listi su Cavaliersi – s 38 pobjeda i 11 poraza imaju 77,6% uspješnosti. U posljednjih 20 godina, tek je šest ekipa uzelo naslov, a da pritom nisu imali prednost domaćeg terena: Bullsi '97., Pistonsi '04., Heat '06. i '12., Mavericksi '11. i Cavaliersi lani. Kladionice prednost daju Warriorsima Clevelandu se daje tek 25% šanse za naslov, što je drugo najniže očekivanje Jamesove karijere. Tek su mu relativno golobradom, u finalu protiv Spursa 2007. dali manje – svega 21,7% šanse. Ovako je to izgledalo po njegovim finalima:2007.: 21.7%2017.: 25.0%2015.: 34.8%2016.: 35.7%2012.: 39.2%2014.: 42.5%2011.: 63.6%2013.: 68.7%