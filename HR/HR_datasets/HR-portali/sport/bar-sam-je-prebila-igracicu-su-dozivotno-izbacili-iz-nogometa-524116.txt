Možda bi se izvukla da se ispričala, ali umjesto toga naslađivala se po društvenim mrežama pa je disciplinska komisija nogometnog saveza BiH napravila jedinu moguću stvar. Silvija Sekačić više ne smije profesionalno igrati nogomet. U 13. kolu Prve ženske lige BiH oborila je suparnicu Adnu Lubanović, sjela joj na leđa te ju je izudarala šakama. Šokirane igračice i suci jedva su je makli s druge igračice. - Kakvim riječima opisati ovaj čin, a da ostanemo u granicama pristojnog? Dovoljno je reći da ovakvo ponašanje nema veze sa zdravom pameću, osobama kao Silvija nije mjesto u nogometu i zaslužile su doživotnu suspenziju - izjavili su iz ŽNK Mladost.  Dan kasnije, umjesto isprike i alibija, žara borbe i tako to, Silvija se na društvenim mrežama preimenovala u boksača Joshuu. - Lagano crveni karton, ako ništa, prebila sam je - napisala je Silvija, koja se kočoperila u crnoj trenirci iznad natpisa sikky_ Joshua. 