Dan nakon odlaska Marijana Pušnika u Splitu svi pitaju tko će ga naslijediti. Puno je imena u optjecaju, ali zasad odluke i rješenja nema. Važni detalji, poput onih financijskih, kada je u pitanju plaća trenera Hajduka se znaju, novi trener mogao bi imati maksimalno 20 tisuća eura mjesečno što je za Hrvatske prilike izniman novac. Naravno, tih 250 tisuća eura godišnje je najviši iznos preko kojeg se neće ići, a poželjno je da angažman bude dosta jeftiniji. Sve konce u ovom novom trenerskom angažmanu, nasljedniku Marijana Pušnika, vodi sportski direktor Mario Branco. Tražiti i nove igrače Portugalac je stigao ljetos, složio se s dovođenjem Pušnika, ali jasno je da slovenski trener nije njegov izbor. Premda, bilo je fer što je Branco stao iza njega, čak je i ponudio svoj mandat na raspolaganje. Što je bila čista forma, znao je da ostaje na funkciji sportskog direktora. Sada Branco želi dovesti svog trenera, svjestan je da su mu izbor trenera i zimski prijelazni rok bitni kako bi pokazao da ima što raditi u Hajduku. Više nema pravo na pogrešku, neće više proći varijanta u kojoj će ponovno stati iza trenera i dati mandat na raspolaganje. Jedno stavljanje mandata na raspolaganje je bilo dovoljno, drugog puta više neće biti... Zbog toga Branco i preferira dolazak stranog trenera, posebno Portugalca prema ima i naznaka da u rukavu drži i trenera sa španjolskim predznakom. Od imena valja izdvojiti Marca Silvu, koji se na trenutak pojavio u razmišljanjima, ali brzo je otpao iz igre, jer Hajduk ne može odgovoriti Silvinim financijskim uvjetima. Navodno je Silva dobar Brancov prijatelj, s njim Hajdukov sportski direktor razgovara i o zanimljivim igračima, ali njegov dolazak na splitsku klubu bio bi stvarno iznenađenje. Silva je, naime, bivši trener Sportinga i Olympiacosa, pouzdani izvori kažu da ne radi ispod milijun eura po sezoni, a usto spada u red talentiranih mladih portugalskih trenera i njegov put ide prema klupi nekog od velikana, a ne Hajduka. No, isplivalo je ime Frederica Costinhe, 42-godišnjeg trenera portugalskog drugoligaša Academice. Riječ je o slavnom igraču koji je nosio dres Monaca, Porta, moskovskog Dinama, Atletico Madrida i Atalante, bio važna karika u reprezentaciji Portugala. Trenerski je početnik, nije imao uspješne epizode u Beira-Maru i Pacos Ferreiri, ali sada dobro gura u Academici s kojom je sedmi na tablici. Branco na Pirenejima Sva imena koja se pojavljuju još uvijek su u fazama nuđenja ili razmišljanja, tako su predsjednik Ivan Kos i Branco na stol dobili i ime Zlatka Kranjčara, a ponuđen im je i BiH trener, koji radi u inozemstvu... Kako vrijeme odmiče bit će još tih imena, znaju to Kos i Branco, pa pokušavaju što prije riješiti pitanje Pušnikova nasljednika. Brancovi kontakti, što je i sasvim logično, usmjereni su prema Portugalu i Španjolskoj, ali u razmišljanjima ima i neka domaća imena. Paralelno s dovođenjem novog trenera koji mora razbuditi i posložiti momčad sportski direktor Branco ima i pripremati zimski prijelazni rok u kojem su fokus barem dvije prodaje, koje bi donijele prijeko potrebnih nekoliko milijuna eura, ali i rješavanje igračkog kadra te kvalitetni dolasci. Već sada je jasno da strani igrači poput Maganta, Memolle i Savvasa nisu profil kakav Hajduku treba. To su osnovne Brancove zadaće u idućih nekoliko mjeseci. S trenerom ne smije pogriješiti, ali ni s odlascima i dolascima. U biti njegove kvalitete na poziciji sportskog direktora tek sada će se vidjeti.  