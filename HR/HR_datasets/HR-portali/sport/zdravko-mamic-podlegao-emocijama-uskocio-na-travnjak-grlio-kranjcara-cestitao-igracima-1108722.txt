Dinamov savjetnik Zdravko Mamić podlegao je emocijama, iz svečane je lože uskočio na travnjak i čvrsto zagrlio trenera Zlatka Kranjčara. Čestitao je i svakome igraču pojedinačno na ulazu u svlačionicu, dok se s južne tribine orila pjesma “Kako je dobro vidjeti te opet...” Da, Dinamo je opet, drugi put zaredom, četvrti put u posljednjih šest godina, a ukupno šesti put izborio plasman u Ligu prvaka, slavlje je u Red Bull Areni bilo golemo, zasluženo, iskreno... Dinamo je uspio, Dinamo je napokon prekinuo to prokletstvo Salzburga i u šestom međusobnom dvoboju upisao je prvu pobjedu. Stižu milijuni U pravome trenutku, na način kojim je Dinamo zapravo godinama gubio europske okršaje. Salzburg je sve imao u rukama, vodio je 1:0 i sat vremena “maltretirao” našeg prvaka, koji nije mogao doći k sebi. No, trener Zlatko Kranjčar pogodio je s izmjenama, a da je dijete sreće, pokazalo se u 87. minuti, kad je do tada najlošiji dinamovac, Junior Fernandes, zabio za izjednačenje i produžetke. A u 95. minuti, Fernandes je gurnuo Soudanija u “kontru” i Alžirac je iz druge, udarcem glavom, zabio za pobjedničkih 2:1, za Ligu prvaka i još 8,6 milijuna eura što će se, uz od ranije zarađenih 6,1 milijuna eura, sliti u plavu blagajnu... 