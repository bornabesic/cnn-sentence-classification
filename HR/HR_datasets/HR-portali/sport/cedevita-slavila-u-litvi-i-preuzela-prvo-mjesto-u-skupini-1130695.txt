Košarkaši Cedevite slavili su sa 69-68 (39-32) na gostovanju kod litavskog Lietkabelisa u Panevežysu, u utakmici 7. kola Eurokupa te tako stigli do četvrte uzastopne pobjede u ovom natjecanju. Cedevita je do trijumfa u Litvi stigla u neizvjesnoj završnici, iako je u 25. minuti dvoboja momčad Veljka Mršića imala 14 koševa prednosti (50-36). Na ulazu u posljednju minutu Marko Arapović je postigao akrobatski koš te realizirao i dodatno slobodno bacanje, čime je Cedevita stigla do pet poena viška (67-62). Tricom Magdena domaći su smanjili na 65-67, a onda je Marko Tomas realizirao dva slobodna bacanja za 69-65, osam sekundi prije kraja. Lietkabelis je tricom Williamsa ublažio poraz i osigurao prednost litavskoj momčadi, ako će klubovi na kraju ove faze biti izjednačene po učinku. Naime, Lietkabelis je u Zagrebu slavio sa +4 (80-76). Cedevita je u ovom dvoboju nastupila oslabljena neigranjem Pierre Jacksona koji je na odlasku, a novopridošli američki razigravač Ryan Boatright nije otputovao u Litvu, pa je ova pobjeda tim značajnija. Najbolji igrač Cedevite bio je Marko Tomas koji je postigao 23 koša, od čega četiri trice. Marko Arapović je završio dvoboj s 11 koševa, šest skokova i tri asistencije. Luka Babić je ubacio 10 poena uz šest skokova, a Miro Bilan je uz devet koševa imao osam skokova i tri asistencije. Domaće strijelce je sa 16 poena predvodio Kšištof Lavrinović. Nakon šest odigranih utakmica Cedevita ima učinak 4-2 i izbila je na prvo mjesto u skupini B, s istim brojem pobjeda, ali i utakmicom više od španjolske Gran Canarije (4-1). Kako će četiri od pet momčadi iz skupine nastaviti natjecanje u drugom krugu, Cedevita je već ranije izborila prolaz dalje, ali nije nevažno koje će mjesto osvojiti u skupini, jer prva donose nominalno lakše suparnike u sljedećem krugu, među 16 najboljih momčadi u Eurokupu. U sljedećem kolu Cedevita će 30. studenoga u Domu sportova ugostiti posljednjeplasirani MZT iz Skoplja. 