Foto: NordPhoto/NordPhoto/PIXSELL ZEMALJSKI sud u Bremenu donio je u petak nepravomoćnu  presudu u korist bivšeg hrvatskog nogometnog reprezentativca Ivana Klasnića (37) koji je liječnike svog bivšeg kluba Werder iz Bremena tužio zbog grubih liječničkih pogrešaka koje su uzrokovale gubitak oba bubrega.  "Klupski liječnik Goetz Dimanski i liječnica Manju Guha počinili su grube liječničke greške i odgovorni su za gubitak bubrega Ivana Klasnića i zdravstvene posljedice koje su proizišle iz ovog gubitka“, rekao je sudac Clemens Bolay. Liječnici Werdera moraju platiti 100 tisuća eura odštete i sve troškove liječenja  Obojica liječnika dužni su Klasniću platiti 100.000 eura odštete za pretrpljenu bol te snose sve liječničke troškove. Klasnić osim toga ima pravo na materijalnu odštetu, ali visina još nije utvrđena.  Sudac Bolay je ustvrdio da je Klasnić samo u 2007. zbog nemogućnosti ispunjavanja svojih profesionalnih obveza, pretrpio materijalnu štetu u visini od milijun eura.  Osim toga, liječnici su odgovorni za svu "materijalnu i nematerijalnu" štetu koju je Klasnić pretrpio zbog gubitka oba bubrega.  Sud je ustvrdio da liječnici prilikom redovitih liječničkih kontrola, kojima su podvrgnuti profesionalni nogometaši Werdera, nisu prepoznali nalaze koji su upućivali na nepravilnosti u funkcioniranju bubrega prije nego je to otkriveno prilikom operacije slijepog crijeva 2005. Ta njihova pogreška dovela je do toga da je Klasnić izgubio oba organa. Klasnić čeka treću transplantaciju  Klasniću su nakon toga, 2007. godine, transplantirana dva bubrega čiji su donatori bili njegovi roditelji, ali sada treba novi bubreg jer onaj kojeg mu je donirao otac ne funkcionira. Bivši profesionalni nogometaš od jesen čeka na novi bubreg i u međuvremenu se tri puta tjedno podvrgava dijalizi.  Proces je trajao gotovo devet godina, a presuda je nepravomoćna jer obje strane još imaju pravo na žalbu.    Klasnić je igrao u Werderu od 2001. do 2008. i s tim je klubom osvojio njemačko prvenstvo i kup 2004. Također je igrao za Mainz, Bolton i Nantes, a u dresu hrvatske reprezentacije odigrao je između 2004. i 2011. godine 41 utakmicu.