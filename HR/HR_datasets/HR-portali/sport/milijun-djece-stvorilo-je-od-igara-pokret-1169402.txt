Sport je kad trčiš, trčiš i trčiš, pa se umoriš i onda moraš pojesti sendvič. Kad pojedeš sendvič, možeš opet trčati, objašanjava nam što je to sport Matija Čavlek, učenik područne škole Sveti Juraj u Trnju u Međimurskoj županiji, koji je čekao na red za utrku na 60 metara. – Ja sam mažoretkinja! – dobacila je Klara Bajan i strpljivo stala obrazlagati da je mažoretski ples jako težak sport jer treba istodobno slušati glazbu i uskladiti pokrete s drugima. U Sportskom parku Mladost u Prelogu u petak su se sportskim terenima razmiljele stotine djece uključene u Sportske igre mladih, projekt koji je u 21 godinu u Hrvatskoj, Srbiji i Bosni i Hercegovini okupio više od milijun djece od sedam do 18 godina. Klinci iz OŠ Donja Dubrava igrali su košarku. – To je naš sport! Imamo u selu i nogometni klub, ali ja više volim košarku – kaže osmaš Dominik Balog. – Igre su zakon! – uzbuđeno će učenica Tamara Balent. Sportske igre otvorio je predsjednik Vlade Andrej Plenković u pratnji ministra turizma Garija Cappellija i državne tajnice Središnjeg državnog ureda za šport Janice Kostelić. Premijer Plenković čestitao je organizatorima istaknuvši da sport nije samo fizička aktivnost, nego i stjecanje plemenitih vještina, od timskog duha i fair-playa do solidarnosti i kompetitivnosti. – Ta načela će im kasnije biti korisna u životu i radu. Ovo je izvrsna inicijativa koju treba nastaviti i proširivati – rekao je Plenković. Sportske igre mladih podržao je i srpski predsjednik Aleksandar Vučić. U Hrvatskoj su lani okupile 60.000 djece, u BiH 40.000, a u Srbiji 30.000. – Pravo nastupa ima svako dijete, a cilj je isključivo prijateljstvo i druženje. Rezultat nije bitan – ističe pokretač i predsjednik Igara Zdravko Marić. Među ambasadorima i pobornicima Igara su sportske veličine poput Franza Beckenbauera, Gorana Ivaniševića, Davida Beckhama, Josea Mourinha, Slavena Bilića, Luke Modrića, Juana Carlosa Navarra, Svena-Görana Erikssona... Sportske igre mladih pokrenute su 1996. godine u Splitu s ciljem da se učenicima omogući sudjelovanje u organiziranim sportskim natjecanjima i drugim besplatnim aktivnostima tijekom ljeta, a danas je to najveći amaterski sportski događaj u ovom dijelu Europe. – Sport je jako lijepa stvar i djeca trebaju što dulje uživati u igri. Klincima treba dati podršku i ohrabriti ih. Kad potičem na bavljenje sportom, naglašavam da to ne mora biti vrhunski sport. Tjelesna aktivnost bi trebala biti nešto što radimo zbog sebe, zdravlja i kako bismo imali više energije – napominje Janica Kostelić, koja je strpljivo pozirala s djecom i roditeljima koji su htjeli uspomenu na susret sa sportskom divom. Natjecatelje je u Prelogu pozdravio domaćin, gradonačelnik Ljubomir Kolarek. Plamen Igara donio je u Prelog Branko Zorko, hrvatski atletski olimpijac. 