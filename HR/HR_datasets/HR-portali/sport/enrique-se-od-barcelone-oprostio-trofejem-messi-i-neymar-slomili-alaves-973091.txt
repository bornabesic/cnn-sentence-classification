Foto: Guliver Image/Getty Images BARCELONA je opravdala ulogu favorita i u Madridu obranila naslov Kupa Kralja 3:1 pobjedom protiv Alavesa.  Katalonci su poveli u 30. minuti nakon lijepe akcije Neymara i Messija koji je sjajno pogodio s ruba kaznenog prostora. Ali, samo tri minute kasnije šok za Barcelonu - Hernandez, koji će sljedeće sezone igrati za Real, majstorski je zabio iz slobodnjaka. Ipak, u posljednjim trenucima prvog dijela Barcelona je odlučila utakmicu. Prvo je Neymar realizirao proigravanje Gomesa, koji je ranije zamijenio ozlijeđenog Mascherana, a zatim je Paco pogodio nakon fantastične Messijeve asistencije.   Rakitić je u igri bio do 83. minute kada ga je zamijenio Vidal, povratnik u Barceloninu momčad koji je prethodna tri mjeseca pauzirao zbog teške ozljede. Alaves je tako ostao bez najvećeg trofeja u povijesti kluba, a Barcelona je koliko-toliko spasila sezonu u posljednjoj utakmici Luisa Enriquea na klupi katalonskog diva. Navijači su mu u posljednjih nekoliko minuta utakmice priredili velike ovacije.   Ujedno je ovo bila posljednja utakmica na legendarnom stadionu Vicente Calderonu koji odlazi u povijest.