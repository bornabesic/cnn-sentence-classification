Hrvatska tenisačica Petra Martić (WTA - 290.), koja je iz kvalifikacija stigla do glavnog ždrijeba Roland Garrosa, probila se u utorak u drugo kolo drugog Grand Slam turnira u ovoj sezoni pobijedivši Ukrajinku Katerinu Bondarenko (WTA - 92.) sa 6-2, 7-5 za 72 minute igre.   Ovo je prva pariška pobjeda 26-godišnje tenisačice iz Duća nakon 2012. godine, kad je upravo u Roland Garrosu ostvarila svoj najbolji rezultat na Grand Slam turnirima probivši se do osmine finala. Nakon toga je zaredala s tri poraza u prvom kolu, a 2016. godine zapela je u kvalifikacijama. Iako ju od iskusne Ukrajinke dijeli gotovo 200 mjesta na WTA ljestvici, Martić je odlično krenula u meč i s dva 'breaka' lakoćom osvojila prvi set. U drugom je Bondarenko dvaput imala 'break' prednosti (3-1, 4-2), ali je u oba slučaja Martić odmah vraćala izgubljene servise. Kod 5-5 je naša tenisačica iskoristila drugu priliku za 'break' u tom gemu te vrlo autoritativno, bez izgubljenog poena odservirala za pobjedu i prolaz u 2. kolo, što joj je najbolji rezultat na Grand Slam turnirima još od Wimbledona 2013., kad je stigla do trećeg kola. Martić je protiv Bondarenko zabila sedam aseva, imala odličnih 72 % pogođenih prvih servisa, ali i vrlo dobru iskorištenost na drugom (56 %), za razliku od svoje suparnice (33 %). Od deset prilika za 'break' Martić je iskoristila pet, a Bondarenko dvije od četiri.  Sljedeće Petrina suparnica bit će 13. tenisačica svijeta Amerikanka Madison Keys koja je u 1. kolu bila bolja od Australke Ashley Barthy sa 6-3, 6-2. Martić i Keys se do sada nikada nisu susretale, a Amerikanka u Parizu brani prošlogodišnju osminu finala, što joj je i najbolji rezultat na jedinom zemljanom Grand Slam turniru. RG, tenisačice - 1. kolo Jelina Svitolina (Ukr/5) - Jaroslava Švedova (Kaz) 6-4, 6-3 Cvetana Pironkova (Bug) - Mona Barthel (Njem) 6-0, 6-4 PETRA MARTIĆ (HRV) - Katerina Bondarenko (Ukr) 6-2, 7-5 Madison Keys (SAD/12) - Ashley Barthy (Aus) 6-3, 6-2 Sorana Cirstea (Rum) - Shuai Peng (Kina) 6-3, 6-1 Carla Suarez Navarro (Špa/21) - Maria Sakkari (Grč) 6-4, 6-2 Su-Wei Hsieh (Tjv) - Johanna Konta (VB/7) 1-6, 7-6 (2), 6-4 Taylor Townsend (SAD) - Miyu Kato (Jap) 6-4, 6-0 Alize Cornet (Fra) - Timea Babos (Mađ) 6-2, 6-7 (5), 6-2