Dario Šarić ponovno je odigrao jednu sjajnu utakmicu za Philadelphiju 76erse koji su izgubili (104:106) kod Golden State Warriorsa, najbolje momčadi NBA lige. Hrvatski reprezentativac bio je najbolji strijelac Philadelphije, za 37 minuta ubacio je 25 koševa (trice 2 od 6), imao je sedam skokova, šest asistencije, te isto toliko izgubljenih lopti.   Gosti su imali priliku izboriti možda i najveću pobjedu sezone, ali na kraju nisu uspjeli zadržati prednost. Philadelphia je dvije minute prije kraja treće četvrtine vodila sa 16 koševa. No Golden State je u posljednjoj četvrtini spojio nekoliko uspješnih napada te poveo sedam i pol minute prije kraja utakmice. Dvije i pol sekunde prije kraja Warriorsi su vodili tri koša, naš Šarić ubacio je prvo slobodno bacanje, a drugo je namjerno promašio kako bi Sixersima dao priliku barem za izjednačenje. No Curry je uhvatio loptu i domaćinima osigurao pobjedu. - Ovakav poraz boli. Uložili smo trud i imali priliku izboriti veliku gostujuću pobjedu - izjavio je Philadelphijin trener Brett Brown.  U sastavu Sixersa osim Šarića raspoloženi su bili Jahlil Okafor (22 koša) i Richuan Holmes (14). Kod Warriorsa najbolji su bili Stephen Curry (29) i Klay Thompson (28). Rezultati: Golden State Warriors - Philadelphia 76ers 106:104     New Orleans Pelicans - Portland Trail Blazers 100:77     Brooklyn Nets - Oklahoma City Thunder 104:122 New York Knicks - Indiana Pacers 87: 81 Cleveland Cavaliers - Detroit Pistons 128:96 