Manchester United osvojio je jedini trofej koji mu je dosad nedostajao! Engleska momčad u finalu Europske lige u švedskoj Solni pobijedila je Ajax sa 2:0. A potvrdilo se i kako trener crvenih vragova, Jose Mourinho, gotovo nikad ne gubi finala bez obzira o kojem natjecanju je riječ. Ovo mu je bio 12. trijumf iz 14 pokušaja! Portugalac je tako spasio sezonu jer je engleska momčad izravno izborila nastup u Ligi prvaka. Ajax je s prosjekom od 22 godine i 282 dana istrčao s najmlađom postavom u povijesti finala europskih natjecanja, a stoper Matthijs de Ligt sa 17 godina i 285 dana najmlađi je igrač u europskim finalima. Utakmica je počela minutom šutnje za žrtve napada u Manchesteru, a na Friends Areni okupilo se oko 50 tisuća gledatelja. I već u prvoj minuti bilo je vatreno pred Ajaxovim golom. Onana je izbio i sudario se s Veltmanom, no Pogba to nije iskoristio, njegov udarac prošao je pored vratnice. Uzvratili su kopljanici u 15. minuti. Younes i Traore su kombinirali po lijevoj strani, a igrač iz Burkine Faso pucao je ravno u Romera. Iskusniji Manchester poveo je u 18. minuti. Strijelac je bio Pogba nakon što se njegov udarac od bloka neobranjivo odbio u mrežu. Ajax je potom preuzeo kontrolu te je do kraja poluvremena imao čak 66 posto vremena loptu u svom posjedu, no nije kreirao niti jednu izglednu šansu. Engleska momčad povećala je prednost u najboljem trenutku, odmah na početku nastavka. Mata je izveo korner u 48. minuti, Smalling je bio najviši u skoku i glavom spustio loptu za Mhitarjana koji se odlično snalazi na pet metara i nogom šalje loptu pod gredu. Vrlo dobru priliku za smanjenje zaostatka Ajax je imao u 72. minuti. Mhitarjan je igrao rukom pa je slovenski sudac Skomina dosudio slobodan udarac na 17 metara, ali Marokanac Ziyech pogodio je svog igrača u živom zidu. Engleska momčad u 77. minuti mogla je ostati s igračem manje, no Skomina je progledao Mati kroz prste. Španjolac je ružno startao na nogu de Ligta pa se Riedewald poželio razračunati sa veznjakom Manchestera. Slovenski sudac je obojici na kraju pokazao žute kartone. Lingard je u 87. mogao pogoditi za 3:0. Sjurio se od središta igrališta sam na Onanu, pokašala su ga dostići dva Ajaxova igrača, a u kaznenom prostoru to je i uspjelo Sanchezu pa je vratar kopljanika lakoćom pokupio loptu. Manchester bio je bez najveće zvijezde, od ranije ozlijeđenog Zlatana Ibrahimovića.   United je ovom pobjedom izborio plasman u Ligu prvaka iduće sezone, te ušao u povijesti kao peti klub koji je osvojio sva tri europska kupa. 'Crveni vragovi su tri puta osvojili Kup/Ligu prvaka (2008, 1999, 1968), a jednom i Kup pobjednika kupova jednom (1991), a večeras su stigli i do naslova u Europskoj ligi. Preostala četiri kluba su Ajax, Juventus, Bayern i Chelsea. Bio je to ujedno čak 66. trofej Manchester Uniteda u povijesti kluba. U povijest se upisao i Jose Mourinho koji je osvajao europske trofeje s tri različita kluba. Na klupi Porta je osvojio Kup Uefa (2003) i Ligu prvaka (2004), dok je s Interom bio prvak Europe (2010). Portugalski stručnjak sada u europskim finalima ima skor četiri od četiri. Ajaxu je ovo bilo deseto finale europskih kupova, prvo nakon 1996. godine, te ukupno četvrti poraz. 'Kopljanici' su do sada četiri puta bili europski prvaci (1971, 1972, 1973, 1995), a po jednom su slavili u Kupu kupova (1987) i Kupu Uefa (1992). Posljednje finale nekog kupa su igrali 1996. kada su izgubili od Juventusa u Ligi prvaka. AJAX - MANCHESTER UNITED (0:1) 0:2 Strijelci: 0:1 - Pogba (18), 0:2 - Mhitarjan (48). Ajax (4-3-3): Onana - Veltman, Sanchez, De Ligt, Riedewald - Klassen, Schone, Ziyech - Traore, Dolberg, Younes. Man. United (4-1-4-1): Romero - Valencia, Smalling, Blind, Darmian - Herrera - Mata, Fellaini, Pogba, Mhitarjan - Rashford.