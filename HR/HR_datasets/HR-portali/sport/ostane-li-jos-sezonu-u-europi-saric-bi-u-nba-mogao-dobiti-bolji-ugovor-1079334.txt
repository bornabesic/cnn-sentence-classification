Nakon što je ostao bez prvog trenera Dušana Ivkovića, sve je izvjesnije da će Anadolu Efes ostati i bez Darija Šarića (22). A da će Šibenčanin već ovo ljeto otići preko Atlantika, u klub (Philadelphia) koji ga je prije dvije godine “draftirao”, piše i portal američke televizijske kuće CBS. Uostalom, ništa u tome nije čudno jer i kada je odlučio ostati u Europi, Dario je govorio da će se u Efesu zadržati samo dvije godine i da će potom igrati za Sixerse. No, sada ga njegov menadžer Miško Ražnatović nagovara da ostane još jednu sezonu, kako bi u konačnici u NBA ligi zaradio puno više novca. Naime, ode li u NBA ovo ljeto Dario će potpisati četverogodišnji ugovor od 11,2 milijuna USD, a učini li to godinu kasnije, izaći će iz okvira definiranih ugovora za novake i mogao bi pregovarati sa Sixersima o novim uvjetima. Recimo, mogao bi se izboriti za trogodišnji ugovor vrijedan 16 milijuna USD kao što je to, s Bullsima, dogovorio Nikola Mirotić. Sixersima je važnija od cijene činjenica da Šarića mogu itekako koristiti. Naime, u NBA košarci svojevrsni su trend kreativne “četvorke”, a Dario je upravo takav igrač, no ako dodatno poboljša šut (trice je od lani poboljšao s 32 na 37,5 posto) mogao bi postati upečatljiv protagonist u najjačoj košarkaškoj ligi na svijetu.