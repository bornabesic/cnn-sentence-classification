Luku Perlaina, hrvatskog ragbi reprezentativca, suigrači od milja zovu “mrvica”. Luka je naš stožerni igrač obrane, kada na njega naiđu suparnici, tu prolaza nema. A ima i ponešto straha kada vide čovjeka od dva metra i 130 kilograma mišića. – Sreća je što do sada nisam bio ozbiljnije ozlijeđen, a ulazim u najviše duela tijekom utakmice. Ne, nemam straha da malo čvršće uđem. Znali su neki suparnici kada bi se sudarili sa mnom ostati na podu, nekad sam znao nagaziti kopačkom, ali slučajno – rekao je Luka, koji je rođen u Splitu. U klubu s Namibijcem – Prvi sportovi kojima sam se bavio bili su plivanje i vaterpolo, a ragbi sam počeo trenirati u petom razredu osnovne škole. Došao sam na trening u klub Nada i tu sam ostao sve dok nisam otišao igrati u London – rekao je Luka. U Londonu igra za klub South park koji se natječe u trećoj londonskoj ligi. – U Engleskoj je ragbi izuzetno popularan. U redu, nogomet je broj jedan jer se tamo vrti velik novac, ali nema čovjeka u Engleskoj koji nije barem probao igrati ragbi. Jasno, mislim na sve one koji su se barem malo bavili sportom. U Londonu svaki kvart ima svoj klub – istaknuo je. Otkud Vi u Londonu? – Povukao me moj bivši suigrač iz Nade. On je prvo otišao igrati u Škotsku, a onda me preporučio jednom treneru koji mi je našao angažman u klubu koji je lani igrao u drugoj londonskoj ligi. Sada igram u klubu koji je trenutačno treći i cilj je otići u viši rang. U klubu, osim mene, od stranaca igra rumunjski reprezentativac, jedan igrač iz Južne Afrike i jedan reprezentativac Namibije, koja je igrala na zadnjem Svjetskom prvenstvu – kaže Luka. U Londonu zarađuje solidno, ali ne samo od igranja ragbija. – Tijekom tjedna radim u jednoj tvrtki – slažem kutije u skladištu. Posao nije naporan, a dobro se zaradi. Poslije posla idem na trening, a vikendom su utakmice – priča Luka. A na domaćim utakmica se sakupi 200, 300 navijača uglavnom iz kvarta. – Trener je zadovoljan kako igram, a meni je želja da jednog dana zaigram u prvoj londonskoj ligi – istaknuo je naš igrač. Kakav je život u Londonu? – Živim u ragbijaškoj kući s još trojicom suigrača. Poslije treninga znamo imati klupsku večeru u prostorijama kluba, a za ručak si uglavnom sam kuham. Što kuham? Pa što mi se jede taj dan, to si i napravim. Znam sve kuhati – rekao je. Znači vi ste glavni kuhar u kući? – Ne, ne kuham za ostalu trojicu. Svatko sebi radi jelo jer svi dolaze kući s posla u različito vrijeme – rekao je Luka. Noćni život? – Slabo izlazim jer je život u Londonu jako skup. Odem tu i tamo sa suigračima iz kluba na piće, i to je uglavnom to. Neću nikad igrati na SP-u Prošle godine gledali ste uživo Svjetsko prvenstvo? – Da, uspio sam nabaviti ulaznicu za meč Južna Afrika – Wales. Igralo se na čuvenom ragbi stadionu Twickenham pred 80.000 gledatelja. Završilo je pobjedom JAR-a sa 23:19, a biti sudionik tog događaja, barem na tribini, nešto je što će mi ostati u sjećanju za cijeli život – istaknuo je Luka. Možda će jednog dana sa Hrvatskom zaigrati na Svjetskom prvenstvu, primjerice 2019, godine u Japanu? – Mislim da je to samo lijep san. Svi znamo kamo Hrvatska kvalitetom pripada. Na žalost, nemamo kvalitetu za Svjetsko prvenstvo – istaknuo je. Jeste li u Londonu pogledali koju nogometnu utakmicu, jeste li se možda upoznali sa Slavenom Bilićem, trenerom West Hama? – Ne, nogomet me ne zanima previše. O Biliću mogu reći sve pozitivno, ali nikad se nismo sreli – kazao je Luka Perlain, koji se trenutačno odmara u Splitu, u krugu obitelji.