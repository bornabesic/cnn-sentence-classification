U 34. kolu Premier lige Manchester United je u nedjelju u gostima dobio Burnley sa 2-0 golovima Anthonyja Martiala (21) i Waynea Rooneyja (39).  Za 31-godišnjeg Rooneyja, koji je najbolji strijelac u povijesti "crvenih vragova", ovo je bio tek drugi nastup u početnoj postavi Uniteda u 2017. godini, te tek treći prvenstveni gol ove sezone. Rooney je za United zabio 251 gol, a iza njega je legendarni Bobby Charlton sa 249. Dodajmo i kako je Martialu ovo bio 25. pogodak za Manchester United od dolaska iz Monaca pa će Englezi francuskom klubu morati isplatiti čak 10 milijuna eura. Naime, jedna od klauzula ugovora je i da Manchester mora isplatiti navedeni iznos kada napadač stigne do 25. gola. Martial je stigao 2015. za 50 milijuna funti, koji mogu narasti čak do 90 milijuna s bonusima. Odigra li Martial 25 utakmica za reprezentaciju Francuske (sad ima 15 nastupa) Monaco će zaraditi još deset milijuna. Bude li Martial među finalistima za Zlatnu loptu, Monaco će zaraditi dodatnih deset milijuna, a na zaradu može računati i ako ga United proda za više od 60 milijuna eura.  Manchester United, koji je na petom mjestu, ima bod manje od četvrtoplasiranog Manchester Cityja, a u četvrtak ta dva kluba na stadionu Cityja igraju zaostalu utakmicu 26. kola.  Liverpool je na svom stadionu protiv Crystal Palacea neočekivano izgubio sa 1-2. Domaćini su poveli golom Philippea Coutinha (24), a poravnao je Christian Benteke (42). Nakon kornera u 74. minuti Christian Benteke pokraj neopreznog Lovrena zabija za pobjedu Crystal Palacea.  Hrvatski stoper Dejan Lovren za Liverpool je igrao do 79. minute, kada je zbog ozljede napustio teren. 