U nedjelju ću protiv Genoe posljednji put nositi Romin dres, rekao je legendarni kapetan Rome Francesco Totti (40). - Od ponedjeljka sam spreman za novi početak, za novi izazov. Ne mogu vam u par riječi objasniti koliko mi ove boje znače, koliko su mi značile i koliko će mi značiti. Osjećam kako moja ljubav prema nogometu neće nikada ugasnuti. To je strast - objavio je Totti. Princ Rima s terena seli u ured. Novi sportski direktor Rome Monchi najavio je kako će mu Totti od sljedeće sezone biti suradnik u upravi kluba. U dresu Rome debitirao je 1993. godine te je sa 307 golova u 785 nastupa u službenim utakmicama rekorder u obje kategorije, broju nastupa i golovima. S Romom je osvojio naslov prvaka Italije 2001. godine i dva uzastopna Kupa 2007. i 2008. dok je s reprezentacijom Italije osvojio naslov svjetskog prvaka 2006.