Mirko Filipović vratio se iz Japana u Hrvatsku, a na zračnoj luci Pleso dočekalo ga je 50-ak navijača među kojima su bili njegova supruga i dva sina Ivan i Filip. Cro Cop je poručio kako je vjerojatno njegova karijera došla do samog kraja te da bi volio imati oproštajnu borbu, no koljeno je u jako lošem stanju. - Osjećam se odlično, malo sam umoran, nisam spavao kako treba - kazao je Mirko nakon dolaska i rekao kako je zadovoljan i sretan. - Ipak sam otišao kao outsider - objasnio je Cro Cop i dodao da je fizički bio jako spreman. S Mirkom je stigao i vrijedni teret - Rizinov trofej koji je bio u ogromnoj kutiji. - Plan za dalje je otići kući, otuširati se i otići u Privlaku. Moram otići srediti koljeno, nakupilo se tekućine, no ne treba dramatizirati - rekao je Mirko. Nakon toga uslijedilo je pitanje o novim borbama. - Vrlo lako moguće da je to to, razmislit ću dobro. Nisam siguran da će moje zdravstveno stanje izdržati. Hrskavica je u jako lošem stanju - rekao je Mirko. Djelovao je ponosan i sretan na sve što je napravio u Japanu. - Nisam htio da moja obitelj gleda kako me iznose iz ringa ako izgubim - objasnio je Mirko. Mirko je s 42 godine na leđima pokazao da je iznimno opasan u ringu.  Nakon što se u četvrtak obračunao s opasnim King Moom, na Staru je godinu nokautirao sumo-borca Baruta, čovjeka od 180 kilograma. Zatim je u finalu lijevim krošeima srušio bivšeg svjetskog prvaka u hrvanju, 14 kilograma težeg i 13 godina mlađeg Amira Aliakbarija. Čini se da je velikoj karijeri došao kraj... Neka Mirko sada uživa s obitelji. >> Cro Cop: Ne bih volio da mi se sinovi bave ovim sportom. Ovo je preteško i prekrvavo 