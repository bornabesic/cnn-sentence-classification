Borna Rendulić (22) zauvijek će pamtiti novogodišnju noć 2015. godine. U pobjedi njegova Colorado Avsa 4:3 protiv Philadelphia Flyersa mladi Zagrepčanin zabio je prvi gol u NHL-u i time se upisao u povijest hokeja kao prvi igrač rođen u Hrvatskoj kojemu je to uspjelo. Dočekao je Borna u 35. minuti utakmice sjajnu asistenciju Landeskog i u maniri iskusnog rutinera pogodio za 2:1. Osjetio sam da ću zabiti - Imali smo pak u njihovoj zoni gotovo jednu minutu i bio sam već umoran. No, znao sam da ću dočekati otvoren prostor, a nakon što mi je Landeski dodao, naciljao sam, zažmirio, a pak je ušao u mrežu – opisao je Borna svoj prvi NHL gol te dodao: - Prije nekoliko godina nisam se ni nadao da ću biti ovdje, igrati i zabijati. Moji roditelji u Zagrebu sigurno gledaju, ali i puno navijača, lijepo je to. Roditelji su mi jako ponosni, dali su mi sve, htjeli su da uspijem, sigurno su sad jako sretni. Borna, koji si je sačuvao pak kojim je zabio, večer je završio kao treća zvijezda utakmice, s jednim golom i jednom kaznom od dvije minute u 11.05 minuta igre. Suigrač Ryan O'Reilly poslije utakmice je rekao: - Borna je bio odličan, prvi gol, prvi Hrvat... Bio je na savršenom mjestu za gol, pametan je igrač, radi jako puno. Igra na tijelo, a postići takav gol, uh! Rendulić je pametan igrač, može igrati na svakoj poziciji. Njegov pogodak bio nam je jako važan večeras. Bila je to Borni četvrta utakmica u NHL-u, a da ga u utorak uzme iz AHL filijale Lake Erie Monstersa treneru Colorada Patricku Royu preporučio je Joe Šakić, glavni menadžer Avsa. Očito je Hrvat prepoznao talent drugog Hrvata. U novogodišnjoj noći bila je velika fešta u Vukomercu, u obitelji Borne Rendulića. - Gripozan sam pa sam utakmicu počeo gledati uz čaj, no kada je Borna zabio gol, morao sam početi feštati – javio nam se Bornin tata Vlado i dodao: - Čuo sam se sa sinom, rekao mi je: „Jako sam sretan, sada sam svima dokazao da mogu". Zanimljivo, samo dan prije prvoga gola u NHL-u, Bornu je trener iz AHL filijale ostavio na klupi u zadnje dvije trećine utakmice. No, onda je stigla naredba Avsa da dođe u njihovu momčad. Po Rendulića je stigla limuzina, i priključio se velikim dečkima u Coloradu. - Vjerojatno je imao taj dodatan motiv da zabije u NHL-u jer ga trener u AHL-u u zadnje vrijeme baš "ne voli" – istaknuo je Vlado Rendulić i dodao: - Sigurno je i Joe Šakić bio ponosan, jer sada je shvatio da je bio u pravu što je vjerovao u Bornin talent. A vidi se da i trener Roy vjeruje u Bornu, jer je utakmicu protiv Philadelphije započeo u četvrtoj napadačkoj liniji, da bi ga kasnije prebacio u treću, drugu, pa na kraju i u prvu. Teško u Finskoj A baš je otac jedan od ključnih faktora u Borninu uspjehu. Zajedno sa suprugom Snježanom odlučio je prije sedam godina podići kredit kako bi Bornu poslao u Finsku, jer u Hrvatskoj više nije mogao napredovati. U početku je Borni bilo užasno teško, jer u Finskoj je bio potpuno sam. Znao je i plakati, ali nije želio odustati. - Prebrodio je sve teškoće, jer u glavi mu je bio samo uspjeh u hokeju – kazao nam je Vlado. Borna se posljednjih godina probijao u finskoj ligi, a prošle je godine bio i najbolji strijelac. Mogao je birati u koji će od najboljih finskih klubova, no bio je neustrašiv te je svom menadžeru i roditeljima poručio: – Želim u NHL, znam da mogu uspjeti i tamo! I bio je u pravu, iako je svjestan da je NHL nemilosrdan, da je u tom biznisu samo brojka, no nije se bojao. >>U Švicarskoj su zvijezde, ali došli bi u Medveščak >>Najbolji hrvatski hokejaš postigao prvi gol u NHL-u! Sve do jučer Borna Rendulić i Goran Bezina dijelili su prvo mjesto među Hrvatima po broju nastupa u NHL-u, obojica su imala po tri. No, u novogodišnjoj noći Borna je upisao i četvrti, s time da je od Bezine sada bolji i po tome što je uspio zabiti gol. - Drago mi je zbog Borne, nadam se da će ubilježiti još puno nastupa u NHL-u, te da će se nazabijati golova. Prošao je težak put do NHL-a, a njegov će uspjeh dodatno popularizirati hokej u Hrvatskoj. Zbog njega će mnogi klinci početi trenirati hokej – rekao je Goran Bezina, 34-godišnji švicarski Hrvat.