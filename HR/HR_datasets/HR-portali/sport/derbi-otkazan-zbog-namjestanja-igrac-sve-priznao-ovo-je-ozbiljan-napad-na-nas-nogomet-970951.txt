ŠVEDSKA javnost je u šoku nakon što je tamošnji nogometni savez otkazao derbi između IFK Goteborga i AIK-a zbog navodnog pokušaja namještanja utakmice.  "Ovo je ozbiljan napad na švedski nogomet. Nikad nećemo dozvoliti da se tako nešto dogodi", kazao je glavni tajnik Švedskog nogometnog saveza (SVFF) Hakan Sjostrand.  SVFF je otkazao utakmicu nakon dojave kako je jednom igraču AIK-a ponuđena znatna suma novca kako bi "pomogao" da njegova momčad bude poražena.  Neimenovani igrač AIK-a obavijestio je svoj klub da je u srijedu pozvan na razgovor, na kojem mu je ponuđen veliki novčani iznos kako bi tankirao susret. AIK je o svemu obavijestio Savez koji je, u dogovoru s klubovima i policijom, odgodio utakmicu.  "Utakmice moraju biti sigurne i moraju se odlučivati na sportskim terenima. Prema informacijama koje imamo ne možemo garantirati da će se utakmica između IFK-a i AIK-a odlučivati na travnjaku", poručili su iz SCFF-a.   Švedski nogometni savez s policijom je pokrenuo istragu.  Nakon devet kola IFK Goteborg se nalazi na 11. mjestu ljestvice s 10 bodova, dok je AIK šesti s četiri boda više.