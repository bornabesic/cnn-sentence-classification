Košarkaši San Antonija obranili su prednosti domaćeg terena u petoj utakmici drugog kruga doigravanja za NBA prvaka pobijedivši Houston sa 110-107 u produžetku te Spursi sada vode sa 3-2 u seriji na četiri pobjede.  Danny Green je bio jedan od najzaslužnijih za pobjedu San Antonija, jer je od devet koševa domaće momčadi u dodatnih pet minuta on ubacio sedam posljednjih, a utakmicu je završio sa 16 poena, pet skokova i tri asistencije. Domaća momčad je u dodatnih pet minuta igrala bez najboljeg igrača Kawhija Leonarda koji je ozlijedio skočni zglob sredinom treće četvrtine. "Bilo nam je teško vidjeti Kawhija kako šepajući odlazi s terena. Znali smo da će nam biti teško. No, i oni su bili bez Nenea. Na kraju smo se doista pograbili za pobjedu i imali nekoliko jako dobrih poteza", izjavio je Manu Ginobili, uz Greena, drugi ključni igrač u neizvjesnoj završnici. Argentinac je u posljednjoj minuti regularnog dijela položio za 101-101, a na isteku produžetka je s leđa blokirao pokušaj Jamesa Hardena za tricu, kojim bi Houston izborio novi produžetak. Harden je dvoboj završio sa 'triple.double' učinkom od 33 koša, 10 skokova i 10 asistencija, ali je u prijelomnim trenucima napravio previše pogrešaka, što je goste koštalo poraza. Uz Greena i Ginobilija, San Antonio je imao još četvoricu košarkaša sa dvoznamenkastim učinkom. Kawhi Leonard je unatoč ozljedi uspio ubaciti 22 koša uz 15 skokova i četiri asistencije. Patty Mills je postigao 20 koševa, LaMarcus Aldridge je imao 18 poena i 14 skokova, a Jonathon Simmons je ubacio 12 koševa. Kod Rocketsa su se iskazali Patrick Beverly sa 20 koševa i Ryan Anderson sa 19 poena i sedam skokova. Šesta utakmica bit će odigrana u Houstonu u noći sa četvrtka na petak (2 sata iza ponoći) po srednjoeuropskom vremenu. 