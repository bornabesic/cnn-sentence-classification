Jedan od najboljih mladih srednjih vanjskih svijeta Miha Zarabec (25) novi je rukometaš Kiela. Miha u redove njemačkog diva odlazi na kraju ove sezone, a potpisao je ugovor na 1+1 godinu. - Mihina lopta je izrazito brza, eksplozivan je igrač, opasan, klasični srednji vanjski s kvalitetama koje nam itekako mogu pomoći - rekao je trener Kiela Alfred Gislason. Zarabec dolazi iz Celja, a u Kielu će od najveće pomoći biti Domagoju Duvnjaku koji posljednjih mjeseci sam vuče 'zebre' na srednjem vanjskom. Dolazak Slovenca ujedno znači da će Duvnjak sigurno uskoro na operaciju koljena koju su u Kielu odgađali sve dok ne budu sigurni da će od samog početka iduće sezone imati igrača na njegovoj poziciji. - Znate da Domagoj mora na operaciju koljena što znači da ga nećemo imati nekoliko mjeseci i tu bi Miha trebao puno pomoći - dodao je Islanđanin. Obavi li Domagoj doista uskoro operativni zahvat mogao bi biti spreman i za EP u Hrvatskoj početkom iduće godine. No sigurno je da neće biti spreman za početak sezone sa svojim Kielom i tu bi Zarabec trebao podnijeti velik teret organizacije igre. 