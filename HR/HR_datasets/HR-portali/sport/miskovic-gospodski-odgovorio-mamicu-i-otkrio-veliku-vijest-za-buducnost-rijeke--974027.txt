Foto: I. Kralj / Pixsell  KRAJ je sezone, Rijeka je dvostruki prvak, a Damir Mišković najveća je faca u gradu. Barem za sada, dok na red ne dođe pitanje Kantride. U Maksimiru je bio opijen i zakopčan, no nakon finala Kupa u Varaždinu gazda Rijeke poslao je jasnije poruke oko momčadi koja ide u borbu za Ligu prvaka. Prije svega, čini se da želi dogovoriti suradnju s Matjažom Kekom za još pet godina.  Iako se Slovenac namrgođen uvijek drži sa strane, iako igrači Miškovića grle, a s Kekom se rukuju, sinoć su obojica bili blagoglagoljivi jedan prema drugome.  Prije nego što je objavio da ima dogovor s Kekom kojem ugovor istječe 15. lipnja, Mišković je odgovorio Zdravku Mamiću. Gazda Dinama poručio je da više nikada nećemo vidjeti ovakav scenarij i dvostruku krunu u Rijeci.  "Ovo je lijepo, čestitam Rijeci, ali poručujem njima i Hajduku da to više nikada neće vidjeti", Mamićeve su riječi. "Trebamo respektirati Hajduk, Dinamo, Osijek... Dinamo je i dalje za nas neka druga razina, kako s budžetom, tako i organizacijski. Iduće godine bit će im se teško suprotstaviti. Dok sam tu pokušat ćemo uvijek biti što bolji", odgovorio je Mišković.  Nema divljanja  Zašto Kek već dosad nije potpisao? I koje su zaista europske ambicije Rijeke, s koliko sredstava ulazi u taj projekt?  "Keku nije istekao ni postojeći ugovor, ali dogovorili smo se. Nema problema, nismo se time bavili jer nismo htjeli ometati rad. Razgovarat ćemo o strategiji za narednih pet godina, ali neće biti divljanja. Imamo budžet koji imamo, živimo u realnim, napregnutim okvirima. Nećemo dovoditi igrače od deset milijuna eura i dati im plaće od milijun eura godišnje. Za nas je već dovoljno što igramo u Europi, to je nagrada", poručuje Mišković. Skromnost se gura u prvi plan. "Nećemo divljati ni s duplim premijama, postoji pravilnik."