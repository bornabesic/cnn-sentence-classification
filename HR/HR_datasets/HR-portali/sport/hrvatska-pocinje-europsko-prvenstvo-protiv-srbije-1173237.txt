Europsko prvenstvo u rukometu na pijesku sve je bliže. Od 20. do 25. lipnja, u Zagrebu, u borbu za medalje kreće 29 reprezentacija. U muškoj kategoriji, očekuju nas dvije grupe sa sedam ekipa, dok u ženskoj konkurenciji nastupaju tri grupe s pet ekipa u svakoj grupi. U muškoj konkurenciji, Euro u utorak, 20. lipnja, otvaraju Srbija i Hrvatska na prvom terenu, s početkom u 10 sati. U isto vrijeme, na drugom terenu igrat će Poljska i Mađarska, dok će na trećem terenu snage odmjeriti Nizozemska i Danska. Na posljednjem, četvrtom terenu će se natjecati Rusija i Španjolska. U ženskoj konkurenciji, natjecanje s početkom u 11 sati otvaraju Mađarska i Rusija na trećem  terenu. U isto vrijeme, na četvrtom terenu snage će odmjeriti Nizozemska i Njemačka. Reprezentativke Hrvatske, prvu utakmicu pred domaćom publikom će odigrati u 12 sati na prvom terenu protiv Italije.   Četvrtfinalne utakmice na rasporedu su 24. lipnja od 10 sati u ženskoj te od 11 sati u muškoj konkurenciji. Polufinalni dvoboji će se igrati isti dan od 16 sati u ženskoj, odnosno od 17 sati u muškoj kategoriji. Utakmice za medalje nas očekuju zadnji dan prvenstva, u nedjelju, 25. lipnja i sve će se odigrati na prvom terenu. U 14 sati,  pjeskašice će se boriti za broncu, a sat vremena nakon njih pjeskaši. Dvoboj za europske prvake, odnosno prvakinje u ženskoj kategoriji započinje u 16 sati, dok je u muškoj kategoriji na rasporedu u 17 sati. Juniorsko prvenstvo započinje u petak, 16. lipnja u 10 sati kada se natječu ženske ekipe Ukrajine i Nizozemske. Prvi muški dvoboj je na rasporedu u 10:45 sati između Španjolske i Švicarske na trećem terenu. Juniorsko prvenstvo završava u nedjelju, 18. lipnja s utakmicama za odličja. Kompletan raspored natjecanja nalazi se na sljedećem linku: Raspored za Europsko prvenstvo 2017.