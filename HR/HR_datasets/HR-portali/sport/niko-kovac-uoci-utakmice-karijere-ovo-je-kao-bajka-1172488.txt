Malo livanjske tvrdoglavosti, začinjene pozamašnim dozama nepodobnosti i izborničkoga neposluha prema nogometnoj vrhuški, i Niko Kovač (45) kod nas jednostavno nije mogao proći. Nema što mu nismo stavili na teret: i promašenu taktiku u susretu s Meksikom na SP-u, i famozno mjerenje laktata, i suzdržanost u odnosu prema reprezentativcima, s kojima je nekada dijelio i svlačionicu. Otpilili ga preko noći Uza sve nabrojeno, Niko Kovač nije, poput umiljatoga Čačića, uživao naklonost “režima”, a takve obično dočekuju na prvome zavoju. Tako smo legendu hrvatskog nogometa, ljubimca nacije i očito vrhunski potkovanoga izbornika nezasluženo otpilili praktički preko noći, nakon jednog beznačajnoga poraza u Oslu. Nažalost, kad su kola već nezadrživo jurila nizbrdo, Niko je čak bio i žrtva huliganske zasjede na autocesti. Može li uopće gore od toga? No, niz uznemirujućih slika koje su ga pratile u domovini, Niku su očito samo ojačale. Na svom novom trenerskom početku, u okruženju koje ga cijeni, respektira i ne sapuna mu dasku, taj rođeni pobjednik u godinu dana iščupao je Eintracht iz ponora druge lige, potom ga pozicionirao u sredinu Bundeslige i kao šlag na tortu – odveo do finala Njemačkog kupa. Niko i Robert Kovač, djeca gastarbajtera iz radničkoga Weddinga, u svome Berlinu protiv Borussije iz Dortmunda, u svojoj najvećoj utakmici otkad su sjeli na klupu bundesligaškog velikana! Hoće li vam roditelji, Ivka i Mato, doći na finale?, pitali su Niku. – Moj brat Robert bio je nogometaš 15 godina, ja 18 godina, i kad bih vam rekao da je naša mama tri puta došla na stadion gledati nas, vjerojatno bih pretjerao. Ona čak ni na TV-u često ne može gledati naše utakmice jer se previše nervira. Otac nije tako napet, ali i on ostaje kod kuće. Roditelji žive u Münchenu i za vikend ih nećemo vidjeti, ali kad bismo osvojili Kup, našli bismo vremena da i s njima podijelimo sreću – kaže Niko. S kakvim osjećajem idete u rodni grad? – Poseban je osjećaj igrati u rodnome gradu, u kojemu sam živio 28 godina. Igramo na stadionu na kojemu sam odrastao. Početkom 90-ih, dok smo igrali u drugoj ligi, samo bi nekolicina gledatelja poslije utakmice došla do travnjaka i pružila nam ruku, a u subotu će ih ondje doći 75 tisuća. To je za mene kao bajka! Odrasli ste u radničkoj četvrti, što se ponijeli odande? – Prije je sve bilo puno drukčije. Mogli smo s našim prijateljima igrati nogomet na ulici, a tu se onda razvije pobjednički mentalitet. Robert i ja utrkivali smo se tko će brže doći do vrata našega stana na trećem katu. Ma, natjecali smo se u svemu što možete zamisliti: tko će brže preskočiti ogradu, popeti se na drvo..., u tom našem bratskom odnosu razvili smo strast prema natjecanju – ističe Niko. Kakvi ćete biti u finalu? – U tom ćemo trenutku uživati, to je jedinstveno. Tko zna hoće li netko od nas ponovno to doživjeti. Moji igrači mogu sasvim opušteni ući u utakmicu. Realno gledajući, mi smo u finalu David, a Borussia je Golijat, ali pod pritiskom. Eintracht je podbacio u proljetnom dijelu sezone, s četvrtog mjesta pao je na 11.? – Sve u svemu, bila je to dobra sezona. Ne smijemo zaboraviti da smo se prije godinu dana borili za ostanak u ligi i da smo imali vrlo malo novca za pojačanja. Nitko nije očekivao da ćemo ove sezone napraviti nešto značajno. Unatoč tome, samo 12 bodova na proljeće nije naš domet i moramo se pitati što možemo bolje raditi. Svi, igrači, mi treneri i svi u klubu. Tuchel radi izvanredno Kakav je odnos s trenerom Borussije Tuchelom kojega ste posjetili prije godinu i pol dana na zimskim pripremama? – Jako dobar. On izvanredno dobro radi u Dortmundu. Priča se da biste ga mogli naslijediti u Borussiji? – Da, i u Leverkusenu sam navodno bio na razgovoru. Mislim da se previše špekulira mojim imenom. U Eintrachtu sam prošloga proljeća dobio šansu, nešto smo postigli zajedno, ušli smo u finale Kupa. Imam ugovor do 2019. godine. Sasvim je jasno da ću i sljedeće sezone ovdje biti trener. U proteklih 12 mjeseci triput ste igrali protiv dortmundske Borussije i dvaput je pobijedili? – Mi smo nezgodna momčad, kada smo potpuno spremni, dobro se branimo i znamo iskoristiti svoje napadačke kvalitete – zaključio je Niko Kovač.