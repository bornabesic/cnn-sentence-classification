Nogometaši Reala pred 66 tisuća gledatelja u Cardiffu pobijedili su Juventus s 4:1 i po 12. put u svojoj povijesti osvojili naslov europskog prvaka. Bila je to zanimljiva utakmica puna tempa i lijepih poteza, a madridska momčad sasvim zasluženo je došla do pobjede. Do novog naslova vodio ih je Cristiano Ronaldo koji je zabio dva gola i tako potvrdio da je i dalje najbolji nogometaš na svijetu. Zidane je krenuo s najjačom postavom, Isco je dobio prednost pred nedovoljno oporavljenim Garethom Baleom, dok je Allegri večeras zaigrao u formaciji 3-4-3. Prvih 15-ak minuta trajalo je ispitivanje snaga, a najbolje što smo vidjeli je odličan udarac Pjanića u sedmoj minuti i obranu Navasa. A onda je u 20. minuti Real poveo. Bila je to jako lijepa akcija, Ronaldo je dao za Carvajala na stranu, ovaj mu vratio, a Portugalac zabio za vodstvo.  Bio mu je to u tom trenutku 11. pogodak u LP-u ove sezone i izjednačio se s Messijem. No, slavlje mu nije dugo trajalo, sedam minuta kasnije izjednačio je Mario Mandžukić. I to kakvim pogotkom! Alex Sandro je ubacio, Higuain produžio do Mandžukića koji prima loptu na prsa, a onda fenomenalnim udarcem, nekakvim poluškaricama, zabija za 1:1. S obzirom na to da je zabio i za Bayern u finalu protiv Borussije 2013., ušao je tako u društvo odabranih. Naime, samo su on, Cristiano Ronaldo i Velibor Vasović uspjeli postići golove u finalima LP-a s dva različita kluba. Do odmora se rezultat nije mijenjao, nije ni bilo previše uzbuđenja, a u nastavku je Juventus nestao s terena. Real je odigrao veličanstveno u drugom dijelu, pritisnuo Talijane koji gotovo nisu mogli izaći iz svog kaznenog prostora. Rezultiralo je to s tri pogotka u mreži legendarnog Buffona koji je tako i dalje bez ovog prestižnog trofeja. Prvi gol zabio mu je Casemiro fenomenalnim udarcem iz daljine, a samo tri minute kasnije opet je zabio Ronaldo. Modrić je sjajno pobjegao Alexu Sandru i ubacio s desne strane, a Ronaldo je podmetnuo nogu i zabio za 3:1. Portugalcu je to bio 12. gol i tako je opet najbolji strijelac Lige prvaka. Istaknimo i da mu je to bio 600. gol u profesionalnoj karijeri, te šesti koji je zabio Buffonu. Niti jedan igrač na svijetu nije mu zabio toliko. Kad je u 84. minuti Cuadrado dobio drugi žuti karton, znalo se da je sve gotovo i da Juve više nema šanse. Štoviše, u 90. minuti zabio je i Asensio te tako stavio točku na i lijepe predstave kraljevskog kluba. "Već dugo nisam vidio da je netko tako pritisnuo Juventus poput Reala. Bila je to odlična utakmica Reala i zaslužena pobjeda", rekao je nakon susreta Joško Jeličić. Real je ovim trijumfom potvrdio da je uvjerljivo najbolja momčad na svijetu, ovo mu je 12. naslov u Ligi prvaka, a danas je postao jedina momčad koja je u tom natjecanju postigla više od 500 golova. Uz to, uz Milan je jedina momčad koja je u Kupu/Ligi prvaka obranila naslov. Za nas je velika stvar što zasluge za to ima i naš Luka Modrić koji je odigrao dobar finale, a uspio je i asistirati. Ovo mu je treće 'kanta' otkako je stigao u Real. Nažalost, Mateo Kovačić ostao je na klupi, ali i on je dao svoj obol ovom trofeju u ranijim fazama. Tako da možemo ustvrditi da Hrvatska petu godinu zaredom ima osvajača ovog najvećeg klupskog natjecanja. To je dokaz da smo istinska nogometna velesila.