Šesti dan Svjetskog prvenstva u košarci za srednje škole u Poreču donio je dramatičan dvoboj košarkaša Hrvatske i Srbije (62:65) te uvjerljivi poraz košarkašica Hrvatske od Njemačke (26:51).  Igrala se treća četvrtina kada su košarkaši 3. gimnazije iz Zagreba imali 12 koševa zaostatka protiv srednjoškolaca iz Novog Sada. Međutim, izabranici Borisa Gnjidića se nisu predavali već su agresivnijom obranom i boljim šutom izvana iz napada u napad smanjivali zaostatak. Polaganjem Šebalja u posljednjoj četvrtini Hrvatska je izjednačila rezultat, a kada je Maloča 21 sekundu prije kraja izborio dva slobodna bacanja kod minus jedan (61:62), činilo se da bi Zagrepčani mogli doći i do potpunog preokreta. Prvo slobodno je pogodio, drugo promašio, ali i uhvatio skok u napadu. Međutim, u tom trenutku neiskustvo ga je povuklo na pokušaj polaganja pored trojice, nije pogodio i Srbija je imala posljednji napad. Hrvatska je napravila taktički prekršaj četiri sekunde prije isteka vremena, a tada Srbija lijepom akcijom dolazi do otvorenog šuta na krilu, kojeg gosti pogađaju s istekom vremena za slavlje u Poreču i odlazak u borbu za 5. mjesto na svijetu. Hrvatska će za 7. mjesto igrati u subotu protiv Danske. Košarkašice 3. gimnazije u razigravanju od 5. do 8. mjesta igrale su protiv Njemačke, ali bez pomoći suigračica, Nika Muhl (15 poena) i Lucija Marić (11 poena), nisu mogle više od konačnih 26:51. Šesta utakmica u šest dana ostavilo je naše košarkašice bez snage, a u subotu slijedi i borba za 7. mjesto protiv Mađarske. 