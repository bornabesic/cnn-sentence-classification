Samo u četiri navrata u dosadašnja 24 finala doigravanja košarkaški prvak Hrvatske odlučivao se petom utakmicom, takozvanom majstoricom. Posljednji puta zbilo se to 2010. godine kada je Perasovićeva Cibona pobijedila Zadar s 3-2, i to nakon što su Zadrani vodili s 2-0. No tadašnja Cibona bila je puno jača pa bi drugačiji konačni ishod bio veliko iznenađenje. Baš kao što bi bilo veliko iznenađenje da Cibona zaostatak od 0-1 protiv favorita Cedevite pretvori u naslov. Kako će završiti ova serija, uvelike ćemo saznati večeras (20.50) u Draženovu domu, gdje se igra druga utakmica finalne serije. Uspiju li cibosi izjednačiti, sve bi se moglo maksimalno zaoštriti, no ako Cedevita povede s 2-0, onda bi sve moglo postati vrlo izvjesno. – Svaki finalist želi finalnu seriju završiti što prije pa tako i mi želimo do naslova s 3-0, no s Cibonom doista treba biti oprezan. Uostalom, mi smo u lanjskom finalu protiv Cibone vodili 2-0 pa su nas oni pobijedili u trećoj, na našem parketu. Možda nam se u podsvijest uvuklo razmišljanje da je to gotovo, a Cibona je vjerojatno igrala rasterećeno i oni su smanjili na 2-1 – kazuje Luka Babić, najbolji pojedinac Cedevite u prvoj finalnoj utakmici. Cibonu muče ozljede Povijest međusobnih okršaja pokazala je da cedevitaši s cibosima uvijek moraju biti oprezni, ma koliko na papiru bili jači ili zdraviji. A osim skraćene rotacije, Cibonina trenera Damira Mulaomerovića muče i ozljede. – Hukić ima problema s koljenom, Joksimović je nezgodno pao, a Ante Žižić igrao je s natečenim gležnjem. A kad nemamo ta tri igrača, to je za nas ozbiljan problem. Zapravo, nama je bitan svaki igrač, mi nemamo taj luksuz da nekoga možemo nadomjestiti. Stariji se sporije oporavljaju Osim toga, cibosima ne ide u prilog ovakav ritam igranja utakmica jer važne poluge u momčadi su veterani – Andrija Žižić (36), Jasmin Hukić (36), Nebojša Joksimović (34) i Marin Rozić (33). Sve su to još uvijek dobri igrači, no kako se sportaši s godinama sve sporije oporavljaju, upitno je koliko će u njihovu rezervoaru biti energije samo 47 sati nakon završetka prve utakmice. – Zato je nama važnije da nam se igrači dobro odmore nego da bilo što novo postavljamo na nekom treningu – ističe Mulaomerović čiji bi adut mogao biti James Florence (185 cm). Amerikanac koji se nije proslavio u prvoj finalnoj utakmici drugu igra na svoj 28. rođendan. A neki su sportaši baš na svoj rođendan znali imati veličanstvene predstave jer ljudima su taj dan zvijezde naklonjene. Recimo, legendarni NBA košarkaš Shaquille O’Neal na svoj je 28. rođendan ubacio rekord karijere (61 koš), a najpoznatiji hrvatski gladijator Mirko Filipović na svoj je 32. rođendan u samo sat vremena svladao dvojicu opakih protivnika (Silva, Barnett) i pobijedio na Prideovu Grand Prixu i tako ostvario najveći uspjeh u karijeri. 