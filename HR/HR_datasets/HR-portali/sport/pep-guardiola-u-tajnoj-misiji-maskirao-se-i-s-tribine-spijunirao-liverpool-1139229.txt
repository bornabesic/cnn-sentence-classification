Špijunaža je bila uvod u utakmicu godine. Maskiran, s kačketom na glavi, Pep Guardiola, glavom i bradom, špijunirao je momčad Liverpoola. Kapu, naravno, nije stavio kako bi ga štitila od sunca, već kako ga na tribinama, kao uljeza, ne bi prepoznali. Maskirao se u ‘tipa s kapom’ i sjeo na tribine Anfielda, pokušao se stopiti u masi u utorak gledajući moćno pobjedu redsa nad Stokeom 4:1. Došao vidjeti dobar nogomet Moguće je da je Pep i slavio golove crvenih, skakao s rukama u zrak, slaveći pobjedu Liverpoola! Dakako, kako bi dodatno maskirao pravi razlog svog dolaska, ali netko ga je ipak ‘provalio’... – Čuo sam da nas je Guardiola gledao. Vidjeli su ga pa mi odmah javi. Ne može proći neopaženo – smijao se Klopp o neobičnom gostu na tribini. – Nekako sumnjam kako Pep iz gušta obilazi stadione i gleda kako igraju druge momčadi. Očito je to bila posebna utakmica. Ali ja nisam taj tip koji bi išao na njihov stadion i gledao utakmice Manchester Cityja – kazao je Klopp pa poentirao: – A možda je čovjek samo želio vidjeti kako se igra dobar nogomet! Bio je to uvod u utakmicu sezone. Englezi su, eto, za kraj, ostavili šećer – derbi Liverpoola i Manchester Cityja. Na Silvestrovo, kao posljednji susret Premier lige u 2016. godini, od 18.30. Utakmica godine, u zadnji čas. Trenerski titani koji se u Njemačkoj nisu mogli ‘dogovoriti’ tko je bolji. Međusobni omjer njihovih Borussije i Bayerna završio je 4-4. Nisu se mogli razračunati pa se sraz preselio na Otok. – Da nisam trener Liverpoola, za ovu bih utakmicu kupio kartu – kaže Klopp. Pep Guardiola i Jürgen Klopp vladali su Bundesligom, a zatim obojica promijenili igračke. – Svaka čast Real Madridu, ali ono kako je Klopp igrao s Borussijom, takvo čudo nikad nisam vidio. Nevjerojatan je – hvali ga Pep – čovjek koji je sinonim za taktiku, skida kačket kolegi. Najefikasnija momčad 2016. U pripremi ovog susreta, otkriven je još jedan štos. Razlog zašto se Klopp odrekao belgijskog napadača Christiana Bentekea. Činilo se kako ga je prodao jer nije bio u formi, ali... – Razbio mi je naočale! To je razlog. U gužvi, slaveći gol, naočale su mi ispale, a Benteke kopačkom stao na njih. Dakle, prvo je pravilo – tko mi slomi naočale, odlazi iz kluba – šalio se Klopp. Bez obzira na Bentekea, Liverpool igra briljantno. Rekorderi su lige po broju postignutih golova u 2016. godini, ubacili su ih (zasad) 86, a rekord je iz 1985. godine, kada su zabili jedan manje, 85. Međutim, u međusobnim omjerima, Klopp je tek jednom u ligi uspio pobijediti Pepa, i to u doba kada je on s Bayernom već osigurao titulu (3:0 u travnju 2014.) Za City će biti problem i što Sergija Agüera na Anfieldu nikad ne ide. Čovjek tamo naprosto ne može zabiti gol. Bio je sedam puta i – ništa. A probat će opet. Osma sreća... I da, Pep sad ne dolazi inkognito. I ne mora se skrivati... 