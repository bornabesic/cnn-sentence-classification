Kantridom je odzvanjalo “šampioni”, a Rijeka je u jadranskom derbiju s 2:1 (0:0) svladala Hajduk. Po sedamnaesti put zaredom Splićani su ostali bez pobjede protiv Rijeke, Matjaž Kek je u slovenskom trenerskom derbiju još jednom nadvisio Matjaža Keka. Utakmica je odigrana u neljudskim uvjetima, nije to bila kiša, bila je to prava oluja, koja nije prestajala za vrijeme derbija. Srećom, travnjak na Rujevici je briljantan, sigurno najbolji u Hrvatskoj, pa silna kiša, nošena orkanskim vjetrom, nije naštetila kvaliteti igre. Oluja na Rujevici Veći su problem Rujevice tribine, koje nisu natkrivene, a i ona jedna što iznad sebe ima krov, zapadna, nije mogla biti u funkciji. Čudno je to, ulupati tolike milijune u lijepo zdanje, a ne pokriti tribine u gradu u kojem kiša pada skoro 130 dana godišnje. Kako trenutačno stvari stoje, Rijeka se neće vratiti na Kantridu, Damir Mišković morat će posegnuti u džep kako bi Rujevica stvarno postala top stadion. A Kekova momčad jurnula je jučer baš poput vremena, olujno.Hajduk je u početnim minutama bio u mišjoj rupi. Odnosno, cijelo prvo poluvrijeme trajala je opsada Kalinićevih vratiju, prigode su se nizale jedna za drugom. Momčad Marijana Pušnika nazdravljala je kada bi prešla centar, Hajduk je imao tek jedan pravi udarac prema vratima Rijeke. S druge strane, Kalinić je bio heroj, šanse Rijeke nizale su se kao na traci. Kapetan Hajduka obranio je zicer Vešoviću, pa dobar udarac Gavranovića, Andrijašević je pogodio vratnicu... Junak prvog dijela, uz Kalinića, bio je prvi dodatni sudac Fran Jović, koji je bio smješten uz Rijekina vrata. Čovjek je, besposlen, cupkao u mjestu, plesao, a kiša nošena vjetrom neumorno ga je prala. Valja spomenuti novi performans Torcide, koja je, po uzoru na zatvorenike u zatvoru Guantanamu, stigla u narančastim kombinezonima. To je bio navijački protest prema uvjetima na Rujevici za gostujuće navijače. I nastavak je ponudio dominaciju Rijeke, a onda se ukazao najbolji igrač Hajduka u posljednjih nekoliko utakmica. Marko Futacs, div od dva metra, pobjegao je obrani Rijeke, izašao sam na Prskala i rutinirano loptu plasirao u mrežu za vodstvo Splićana. Bio je to njegov prvi prvenstveni gol u gostima, peti u posljednjih sedam utakmica. Međutim, Rijeka se brzo vratila u igru, pet minuta kasnije Elez je izjednačio. Nevjerojatna je to bila pogreška Hajdukov zadnje linije. Riječani su, kao na malom nogometu, u šesnaestercu “bijelih” nakon kornera, kombinirali da bi na kraju akcije lopta došla do Eleza, koji je pogodio za 1:1. Pušnik ljutit na igrače - Znali smo tko stoji uz koga, napravili smo greške, nisu napali loptu, normalno je da je Rijeka to kaznila. Rijeka je u ovom trenutku najbolja momčad lige, ima najbolju igru, a mi smo bolji nego što smo to bili ljetos. Razočaran sam odnosom nekih igrača kod prekida, kako zaborave gdje moraju stajati - kazao je Pušnik. I onda opet Elez za veliko slavlje Rujevice. U 75. minuti ubacio je Ristovski, a Elez glavom matirao Kalinića. Tako to valjda ide u životu, Hajduk je ovaj put pobijedilo njegovo dijete. Elez je sve uzrasne kategorije prošao u Poljudu, dečko je iz Splita, a kada je trebao zaigrati seniorski nogomet struka Hajduka pokazala je znanje. Elez je za 400 tisuća eura (naknada za razvoj) pušten u Lazio, bio na posudbi u Honvedu i Aarhusu, da bi ga ove sezone Talijani posudili Rijeci. Inače, u jednom trenutku na terenu su u dresu Rijeke bila četiri bivša igrača Hajduka. Elez se nije našao s Hajdukom kada je trebao potpisati ugovor, Andrijašević je uvijek u Poljudu bio pod upitnikom, Bradarića su rijetki shvaćali ozbiljno, a Maleš je otišao zbog mizernih ponuđenih uvjeta. - Dali smo sve od sebe, po igri i prigodama zasluženo smo pobijedili u teškim uvjetima. Previše smo prigoda propustili, tada je stigla i kazna. Ali, moji igrači su pokazali da su gladni uspjeha, da imaju želju - rekao je Kek. 