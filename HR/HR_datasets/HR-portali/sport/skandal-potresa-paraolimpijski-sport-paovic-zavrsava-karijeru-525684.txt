Osvajačica zlatne medalje na Paraolimpijskim igrama u Rio de Janeiru, stolnotenisačica Sandra Paović (34) u utorak je na konferenciji za medije nakon povratka sa Svjetskog ekipnog prvenstva za osobe s invaliditetom u Bratislavi na kojemu je s Mirjanom Lučić osvojila brončano odličje, najavila završetak svoje sportske karijere, a kao razlog je navela "nepomirljive razlike" s trenericom reprezentacije Mirelom Šikoronjom. - Jako mi je teško, tužna sam i razočarana što na ovakav način završavam svoju sportsku karijeru. Mogla sam još dati hrvatskoj stolnoteniskoj reprezentaciji za osobe s invaliditetom, ali vrijeme je da odem zbog nepomirljivih razlika s trenericom Mirelom Šikoronjom. Osjećam se izdanom i ne postoji nikakva šansa da promijenim mišljenje - izjavila je Paović i pojasnila: - Četiri godine nastupam za reprezentaciju osoba s invaliditetom, a u te četiri godine trenerica Šikoronja i izbornik Emil Gubica sa mnom nisu napravili niti jedan singl-trening. Na stranu to što ja imam svoju privatnu trenericu, ali kada uvijek trenirate s istom osobom tada uđete u kolotečinu i ne znate radile li sve kako treba. Zato sam tražila savjet od njih trebam li što promijeniti, ali ga nisam dobila. Već sam ranije upozoravala da sam nezadovoljna s mnogo stvari, ali iz Hrvatskog paraolimpijskog odbora me nisu slušali, mislili su da izmišljam. Dok sam bila zdrava sportašica uvijek sam davala sve od sebe, bila sam borac i znala sam ulaziti u svađe s trenerom Nevenom Cegnarom, ali sam znala da će on biti uz mene kada će biti najpotrebnije. Sada to nije bio slučaj, ovo što sam doživjela je izdaja i grozno mi je što na ovakav način moram završiti karijeru. Paović je do medalje u Bratislavi stigla u konkurenciji sportaša sa stupnjem oštećenja 9 i 10, što je najmanji stupanj oštećenja, dok je njezina kategorija 6, odnosno najveći stupanj oštećenja. Njezina partnerica u Bratislavi Mirjana Lučić imala je samo riječi hvale na način na koji je Paović odigrala turnir. - Jako puno sam trenirala za svoju prvu medalju s velikih natjecanja, ali bez Sandre ne bih ju mogla osvojiti. Beskrajno sam joj zahvalna - kazala je Lučić. Objava završetka karijere Sandre Paović zasjenio je ostale hrvatske stolnotenisače koji su se iz Bratislave vratili s odličjima, Anđela Mužinić i Helena Dretar-Karić su nakon srebra u Riju osvojile još jedno srebro i u Bratislavi, dok su srebro osvojili i Pavao Jozić i Vjeko Gligorović.   Mužinić i Dretar-Karić zajedno igraju u konkurenciji parova već šest godina, a u Bratislavi su se nadale zlatnom odličju. - Pikirale smo na zlato, ali nije bilo lako doći niti do srebra. Ponosna sam na sebe i svoju partnericu - izjavila je Dretar-Karić. - Dale smo sve od sebe, ali niti to nije bilo dovoljno za zlato - dodala je Mužinić. Iskusni Gligorović i mladi Jozić  u Bratislavi su bili postavljeni za četvrte nositelje, ali su uz veliku borbenost stigli do srebrne medalje. - Pobijedili smo objektivno jače protivnike, svjetske prvake i olimpijske pobjednike i na kraju zasluženo osvojili srebro - smatra Jozić - Znali smo da imamo dobre šanse za medalju, ali već u četvrtfinalu smo imali težak meč protiv Nijemaca, a onda smo u polufinalu odličnim nastupima u pojedinačnim mečevima uspjeli svladati i Engleze. U finalu više nismo imali snage - rekao je Gligorović.