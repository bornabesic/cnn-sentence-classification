Hrvatska stolnoteniska reprezentacija osoba s invaliditetom vratila se je iz Bratislave gdje je održan ekipni SP. Anđela Mužinić i Helena Dretar bile su druge, kao i par Pavao Jozić i Vjeko Gregorović. Sandra Paović je u paru s Mirjanom Lučić bila brončana. Umjesto riječi pohvale za ove uspjehe, sve je krenulo po zlu kada je mikrofon u ruke uzela Sandra Paović, zlatna s Paraolimpijskih igara u Riju. Državni neprijatelj broj 1 – Objavljujem kraj svoje sportske karijere. Toliko sam tužna i šokirana i toliko se jadno osjećam jer odlazim zbog nerazumijevanja s trenericom Mirelom Šikoronjom. Toliko je loša situacija u Savezu da ja to više nisam mogla trpjeti. Osjećam se izdano. U svojoj karijeri dala sam puno toga, dala sam zadnji atom snage, ne samo za sebe već i za cijelu reprezentaciju. Borila sam se za neke stvari da budu drugačije i zbog toga sam bila državni neprijatelj broj jedan i prozvana od svih. U četiri godine koliko se natječem kao osoba s invaliditetom trenerica Mirela Šikoronja i izbornik Emil Gubica nisu sa mnom napravili ni jedan trening. Ali, kad je bilo veliko natjecanje, onda bi redovito sjedili iza mene i slikali se s mojim medaljama – rekla je Sandra. Šikoronja: Iza mene stoji rad Vratila se u vrijeme kada je bila zdrava. – U toj zdravoj reprezentaciji uvijek sam bila voljena. Dok sam bila zdrava sportašica, uvijek sam davala sve od sebe, bila sam borac i znala sam ulaziti u svađe s trenerom Nevenom Cegnarom, ali sam znala da će on biti uz mene kada bude najpotrebnije. Loše se osjećam, potpuno sam izvan sebe – rekla je u suzama Sandra. Možda nakon prespavane noći bude drugačije? – Ne, ovo je moja konačna odluka. Već se ionako osjećam izraubano. I nisam ja jedina koja se osjeća grozno. Samo drugi ne žele javno ništa reći – rekla je. Možda je problem bio u vašem privatnom treneru? – Na stranu to što ja imam svoju privatnu trenericu, ali kada uvijek trenirate s istom osobom, tada uđete u kolotečinu i ne znate radite li sve kako treba. Zato sam tražila savjet od njih trebam li što promijeniti, ali ga nisam dobila. Već sam upozoravala da sam nezadovoljna mnogim stvarima, ali iz Hrvatskog paraolimpijskog odbora nisu me slušali, mislili su da izmišljam – zaključila je Sandra. Mirela Šikoronja kaže: – Mislim da ovakav napad nisam zaslužila. Ako je i bilo nesuglasica, one su se najprije morale rješavati unutar četiri zida. Nemam što reći. Mogu samo reći da iza mene stoji rad i samo rad. Zanimljivo je kako se nitko od ostalih igrača u ovih osam godina koliko sam trenerica nije bunio. Sandri tisuću puta skidam kapu kao sportašu, ali kao čovjek me razočarala...