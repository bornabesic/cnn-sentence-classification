Od 1998. godine i Nagana na Zimskim olimpijskim igrama nastupali su najbolji hokejaši svijeta.Trebali su zaigrati i dogodine na Igrama u Pyeongchangu u Južnoj Koreji, ali je upravni odbor NHL-a odlučio kako neće pustiti igrače.Veliko je ovo razočaranje za sve istinske ljubitelje hokeja, ali treba se nadati kako će na kraju Sidney Crosby i društvo ipak moći igrati u Južnoj Koreji. - Već smo ranije dali do znanja da je većina naših klubova protiv odlaska igrača na Olimpijske igre. Odlazak velikog broja igrača će poremetiti narednu sezonu. Iduću sezonu ćemo završiti bez pauza - poručili su iz upravnog odbora najjače lige na svijetu. Prije 20 godina dogovoreno je da napokon najbolji hokejaši svijeta igraju na Olimpijskim igrama, a sad je stigla ova šokantna odluka. U posljednja dva desetljeća nije bilo problema. Uvijek su se dvije strane nekako uspjele dogovoriti. Češka je osvojila zlatnu medalju u Naganu, u finalu je pobijedila Rusiju. Četiri godine poslije u Salt Lake Cityju do zlata su došli Kanađani. Bilo je to njihovo prvo olimpijsko zlato nakon 50 godina. Srebro su uzeli Amerikanci. Švedska je došla do zlata u Torinu 2006. godine, bila je bolja od Finske. Kanada je slavila u Vancouveru 2010. i u Sočiju 2014. Kod kuće je u finalu pobijedila SAD. Zlatni je gol u produžetku zabio Sidney Crosby, koji je zabio i četiri godine poslije u finalu protiv Švedske. Šteta, baš velika šteta. Bez najvećih igrača današnjice to neće biti isto. Trebali smo imati dva tjedna spektakla, a ovako bismo mogli gledati puno slabiji hokej. 