Odlučio si doći u Manchester United i to ti je najbolja odluka u životu. Ali znaj... Može biti samo jedan kralj u Manchesteru. A to sam ja. Ti možeš biti princ – poželio je Éric Cantona dobrodošlicu svom “klonu”, jedinom igraču dostojnom da ga zamijeni na pijedestalu obožavanja navijača na Old Traffordu. Uslijedio je odgovor kakav bi se samo Zlatan Ibrahimović usudio i mogao dati: – Nisam u Manchester došao biti kralj, došao sam biti bog! Éric the King bio je zadovoljan odgovorom. Napokon se pojavio netko dostojan da mu proturječi i ostane živ. – Isprsio bi se na terenu, podigao glavu i promatrao sve oko sebe kao da kaže: Ja sam Éric Cantona, a jeste li vi dovoljno veliki za mene? – prisjetio se sir Alex Ferguson pojave velikog Francuza. Podsjeća li vas taj stav na nekoga? Možda na onoga koji se ovoga ljeta na Old Traffordu predstavio jednom rečenicom “Ovo je Zlatanovo vrijeme!”? Došli nakon ‘sušnih’ godina – Obojica su slični, jaki karakteri i imam dojam kako sve što kažete o Éricu Cantoni može vrijediti i za Zlatana Ibrahimovića. Između njih dvojice male su razlike – kazao je legendarni Roy Keane. Od Ibrahimovića se očekuje da na momčad ima utjecaj kakav je Cantona imao. Da nije tako, ne bi ga José Mourinho odredio za dokapetana, ne bi odredio da kaznene udarce ubuduće puca Zlatan Ibrahimović, a ne kao prethodnih godina Wayne Rooney, kapetan koji pritom juri rekord Bobbyja Charltona kao najbolji strijelac u povijesti Uniteda svih vremena i kojemu nedostaje još samo šest golova za ulazak u besmrtnost. Puno je sličnosti između dolazaka Érica Cantone koncem 1992. na Old Trafford i Zlatana Ibrahimovića gotovo 24 godine kasnije. Obojica su došla u vrijeme trofejne suše Manchester Uniteda. Prije dolaska Cantone, United 26 godina nije osvojio naslov prvaka, a Ibra je stigao nakon tri katastrofalne sezone crvenih vragova. Obojica su dovedena da stavom i arogancijom pokrenu svlačionicu, da budu lideri. Nije nezanemariv niti njihov utjecaj na mlade igrače, dok je Cantona “odgajao” Giggsa, Scholesa i Beckhama, od Ibrahimovića se očekuje da iskustvo prenosi na Rashforda i Martiala. I pritom su obojica pobjednici – Cantona je stigao na Old Trafford nakon što je u prethodne dvije godine osvojio naslove prvaka s Marseilleom i Leedsom, a Ibrahimović je u 15 sezona svoje karijere u njih čak 13 osvajao naslove prvaka. Ponovi li to i u Manchesteru ući će u povijest kao prvi nogometaš koji je bio prvak u čak pet različitih liga. Dijeli ih, doduše, bitna razlika – Cantona je na Old Trafford došao s 26 godina i ostao dovoljno dugo da postane klupska legenda. Eric je, istina, bio tek treća Fergusonova želja, iza Alana Shearera Davida Hirsta. Otišao je prerano u legendu, već sa 30, barem godinu dana prije vremena baš uoči sezone u kojoj je Manchester United u Ligi prvaka napokon otišao do kraja poslije 31 godinu. Ibrahimović će imati rok trajanja, idući mjesec će napuniti 35 i nikada neće u Manchesteru doseći Cantoninih 73 gola i devet trofeja (od čega četiri naslova prvaka). Ostat će još barem godinu – Zaboravite da ima 35 godina. To nije tijelo i mentalitet tridesetpetogodišnjaka. On je sada na vrhuncu – kazao je Mourinho koji je već najavio da će Ibro na Old Traffordu ostati barem još godinu dana nakon što mu aktualan ugovor istekne idućeg ljeta. Cijeli tekst pročitajte u Maxu! 