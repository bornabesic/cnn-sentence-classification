Savjetnik predsjednice za zdravstvo i sport dr. Tomislav Madžar (37) u intervjuu za Večernji list prvi put govori o svom djelovanju u nogometu, Dinamu i Hrvatskom nogometnom savezu, ali i o svom angažmanu u poduzetničkim vodama. No tko je uopće Tomislav Madžar? – Rođen sam u Donjim Radišićima u općini Ljubuški, cijeli sam život u sportu, pa sam tako sa 17 godina nastupao za prvu momčad NK Ljubuški, bio sam suigrač s reprezentativcem BiH Sašom Papcem – kaže Madžar. Kaže kako ga je na zagriženu posvećenost sportu potaknula prerana majčina smrt... – Taj me tužni događaj na neki način usmjerio kao zagovaratelja zdravoga života, naglašavanja fizičke aktivnosti i tjelovježbe kao sredstava preveniranja bolesti... Madžar je diplomirao 2005. godine, a iste je godine iz NK HAŠK-a, kada je Romeo Jozak došao u Dinamovu školu nogometa, prešao u Dinamo. Bio sam u HNS-u – Usporedo s angažmanom u Dinamu bio sam zadužen i za mlađe kategorije u HNS-u, a stručnom stožeru A reprezentacije bio sam priključen kada je Ante Čačić postao izbornik – kaže Madžar. Kako je došlo do angažmana u Uredu predsjednice? – Nakon što sam sudjelovao u HDZ-ovim kampanjama, pa tako i u kampanji Andreja Plenkovića za Europski parlament, u kampanji predsjedničke kandidatkinje Kolinde Grabar-Kitarović bio sam zadužen za organizaciju, potporu i logistiku. Predsjednica je nakon inauguracije oformila svoj savjetnički tim, u kojemu sam kao volonter preuzeo područje zdravstva, sporta i mladih, što i danas obnašam. Nedavno sam stoga ušao u poduzetničke vode, nakon 12 godina rada s vrhunskim sportašima, kao specijalist medicine rada i sporta otvorio sam polikliniku VašPregled. Osim toga, na čelu sam tima stručnjaka, u kojem je i akademik dr. Marko Pećina, koji radi na izradi udžbenika “Sportska medicina”. Vaš je savjet bio da predsjednica bude na utakmici Rijeka – Osijek? – Predsjednica je već prije u svom rasporedu imala predviđen posjet Rijeci u sklopu kojeg smo posjetili otvaranje studentskog doma, sastali se s ljudima iz inicijative “Rijeka – europske prijestolnica kulture 2020.”, a na utakmicu smo išli u privatnom aranžmanu. Kupili smo ulaznice, uz predsjednicu je na Rujevici bio njezin najuži suradnički tim i njezin brat Branko. Je li Kolinda Grabar-Kitarović navijačica Rijeke? – Predsjednica je kao rođena Grobničanka oduvijek dolazila na Kantridu. No želim naglasiti kako je predsjednica najveća navijačica ne samo jednoga kluba i jednog sporta nego prati sve sportove i reprezentacije. Predsjednica na poseban način podržava naše sportaše paraolimpijce, kao i studente sportaše. Njeno je načelo da se sport igra zbog sportaša i navijača, ne zbog svečanih loža, i zato je ona uvijek na tribinama. Zašto predsjednica i premijer nisu bili na utakmici Hrvatska – Ukrajina? – Taj je dan bila u državničkom posjetu Švedskoj, a za premijera mislim da je bio u Rimu na obilježavanju 60. obljetnice Rimskih ugovora. Ti su državnički posjeti bili unaprijed dogovoreni. Inače, predsjednica se jasno opredijelila za doslovnu primjenu Zakona o sportu, kao i vraćanje sporta sportašima i navijačima. Sport bez politike Kako po vama Šuker vodi HNS-? – Na tu ću temu reći samo ovo: nogomet treba spajati, a ne razdvajati ljude. Kakav je odnos predsjednice i HNS-a? – Predsjednica podržava reprezentaciju i reprezentativce i ne bavi se time tko će biti predsjednik HNS-a ni član IO-a. Ona smatra da se politika ne treba miješati u sport. Ide li predsjednica na utakmice Dinama? – Posljednji je put na Dinamovoj utakmici bila 2015., na finalu Kupa protiv Splita, kada je bila pokroviteljica finala i tada je predala pehar. Hoće li predsjednica ove godine biti pokroviteljica finala Kupa? – Ako od HNS-a dođe zahtjev za pokroviteljstvo, sugestija će biti da ga prihvati – dodao je Tomislav Madžar, inače novi predsjednik Upravnog vijeća Hrvatskog zavoda za toksikologiju i antidoping. Na tu temu rekao je: – Zahvaljujem Vladi RH i premijeru Plenkoviću na imenovanju i povjerenju, a moja je misija borba za čišći i pravedniji sport. Želim da hrvatski sportaši kao i do sada budu najveći promotori RH u svijetu i da svojim rezultatima pridonose podizanju ugleda RH gdje god nastupali – zaključio je Madžar. 