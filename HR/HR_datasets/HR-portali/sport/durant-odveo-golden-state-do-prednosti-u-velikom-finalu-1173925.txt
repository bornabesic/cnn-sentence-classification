Golden State Warriors su poveli sa 1:0 u seriji nakon što su sinoć u prvoj finalnoj utakmici NBA koja je igrana u Oaklandu sa 113:91 pobijedili branitelje naslova Cleveland Cavalierse, a najzaslužniji za pobjedu je bio Kevin Durant koji je zabio 38 koševa uz osam skokova i isto toliko asistencija. Ovo je repriza prošlogodišnjeg finala i treće uzastopno finale koje igraju Warriorsi i Cavaliersi. U prve dvije četvrtine, Cavaliersi lagano zaostaju iako Warriorsi imaju stalnu prednost, nakon prve vode 35:30, a nakon druge 60:52. No u trećoj četvrtini Warriorsi se odvajaju i na kraju tog dijela utakmice vode sa 93:72.  Stephen Curry je dodao 28 koševa za Warriorse, a od toga je bilo šest trica te deset asistencija. Kod Clevelanda najbolji je bio LeBron James sa 28 pogodaka, 15 skokova i osam asistencija. Kyrie Irving je ubacio 24 koša, dok je Kevin Love ugrabio 21 skok uz 15 koševa.  Druga utakmica se igra u nedjelju opet u Oracle Areni u Oaklandu.