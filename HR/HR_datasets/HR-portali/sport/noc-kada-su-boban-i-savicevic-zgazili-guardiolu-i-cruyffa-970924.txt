PRIJE točno 23 godine u Ateni je odigrano jedno od povijesnih finala Lige prvaka. Milan je razbio Barcelonu u glavom gradu Grčke 4:0 i osvojio peti naslov europskog prvaka. Jednostavno, te noći na terenu nije postala katalonska momčad koju su Talijani doslovce pregazili i šokirali nogometni svijet koji je bio uvjeren u pobjedu Dream Teama, kako su nazivali Barcu.  Tog 18. svibnja pred 70.000 gledatelja krenulo je od prve minute sa Zvonimirom Bobanom koji je odigrao cijeli susret i junakom finala Dejanom Savićevićem. Legendarni Crnogorac izluđivao je obranu Barcelone, čiji se trener Johan Cruyff noć prije finala fotografirao s peharom. Međutim, na terenu je doživio lekciju od Fabija Capella koji je morao pripremiti momčad bez Marca van Bastena, Franca Baresija i Alessandra Costacurte, pa su Katalonci pomislili da su završili posao i prije nego što su istrčali na travnjak. A onda... Popularni Genije u 22. minuti prvo je bacio na travnjak Miguela Angela Nadala, a onda pretrčao Pepa Guardiolu po desnoj strani, prebacio loptu u padu na drugoj strani, a Daniele Massaro zabio je za veliko vodstvo.  "Sjećam se da smo uoči tog finala igrali prijateljsku utakmicu protiv Fiorentine i izgubili 2:0. Capello je znao da će nas gledati Barcelona i izveo je totalno drukčiju momčad. To je na kraju zavaralo Barcelonu koja je pomislila da će nas lako pobijediti", otkrio je jednom Savićević. To je bio tek početak nevjerojatne crveno-crne večeri u Ateni. U drugoj minuti sudačke nadoknade prvog poluvremena Roberto Donadoni je, poput Savićevića, maestralno prošao po lijevoj strani pored Alberta Ferrera, vratio loptu na 11-12 metara, odakle je Massaro iz prve zakucao loptu u mrežu i svojim drugim golom na utakmici bacio rivala na koljena. Barcelona je bila uzdrmana, a Cruyff u nevjerici. Legendarni Nizozemac nije znao što se događa s njegovom ekipom koja je konačni fijasko doživjela u drugom poluvremenu. Tek što je ono krenulo, bilo je 3:0. U tom trenutku postignut je jedan od najljepših golova u povijesti finala Lige prvaka. Nadal je u 47. minuti želi odbiti loptu, ali mu je Savićević ukrao na lijevoj strani, daleko od gola. Kada su svi očekivali da Crnogorac krene prema golu, on je majstorski, prekrasno, s ruba šesnaesterca lobovao vratara Andonija Zubizarretu i postigao maestralni pogodak. "To mi je jedna od najdražih utakmica u karijeri, ako ne i najdraža. Jednostavno, to finale nikada neću zaboraviti. Ta čarobna večer ostat će mi uvijek u sjećanju", otkrio je Savićević u intervju za Index. Obično talijanske momčadi kada vode smire napad i drže prednost, ali tog dana Milan to nije učinio, naprotiv. U 58. minuti Demetrio Albertini u padu je asistirao za neumornog Marcela Desaillyja koji je pogodio suprotni kut za konačni rezultat 4:0.  Za pobjedu koja se i dan danas prepričava, s punim pravom.