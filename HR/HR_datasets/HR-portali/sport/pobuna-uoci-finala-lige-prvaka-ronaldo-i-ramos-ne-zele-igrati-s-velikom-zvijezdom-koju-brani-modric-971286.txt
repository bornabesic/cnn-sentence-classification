GARETH BALE trebao bi se oporaviti na vrijeme za finalnu utakmicu Lige prvaka protiv Juventusa, ali ta vijest i ne raduje sve u Real Madridu. Naime, Diario Gol objavio je kako čak šest igrača Reala smatra da Bale više ne treba igrati u prvih 11 madridske momčadi. Pobunu protiv Velšanina, najskupljeg nogometaša u povijesti Reala, navodno predvode kapetan Sergio Ramos i najbolji igrač Cristiano Ronaldo. Uz njih Balea, koji je češće ozlijeđen nego zdrav, ne žele u početnoj momčadi vidjeti Marcelo, Coentrao, Pepe i Casemiro. Svi oni smatraju da bi bolje za Real bilo da umjesto Balea priliku dobije Isco, jedan od najboljih igrača momčadi u drugom dijelu sezone.  Embed from Getty Images   Navodno su na Baleovoj strani tek Luka Modrić, koji je s Velšaninom ranije igrao u Tottenhamu, te Toni Kroos i predsjednik kluba Florentino Perez. Ove sezone je Bale propustio skoro 30 utakmica, a postigao je samo sedam golova uz jednu asistenciju. Isti izvor tvrdi da bi Bale mogao ovog ljeta napustiti Madrid i vratiti se u Englesku, odnosno potpisati za Manchester United ili Chelsea.