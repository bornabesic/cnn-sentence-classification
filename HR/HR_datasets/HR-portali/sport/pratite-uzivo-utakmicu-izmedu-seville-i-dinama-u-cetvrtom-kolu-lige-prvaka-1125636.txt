Neugodan poraz upisao je Dinamo u četvrtom kolu Lige prvaka. Sevilla je na svom stadionu razbila modre s 4:0 u utakmici u kojoj smo praktički gledali samo jednu momčad na terenu. Dinamo je nakon četiri odigrana kola jedina momčad u skupini Lige prvaka bez postignutog gola. Modri imaju neugodnu gol razliku – 0:12. Kakvu smo utakmicu gledali, vrlo dobro pokazuje statistika – Sevilla je imala 12 udaraca u okvir, a Dinamo samo jedan i to bezopasan. Zanimljivo i da modri nisu imali niti jedan korner niti jedno zaleđe na utakmici. Prije početka utakmice stadion Sanchez Pizjuan skandirao je predsjedniku HNS-a Davoru Šukeru koji je u dresu Seville postigao 76 golova. S druge strane, policija je na tribinama razdvojila i budno pratila dvije frakcije Dinamovih navijača koji su se potukli uoči utakmice. Petev je danas krenuo s nešto defenzivnijom varijantom s Antom Ćorićem od prve minute. I modri su dobro otvorili utakmicu, parirali su Sevilli prvih 20-ak minuta. I to je bilo sve što su odigrali. Kako se poluvrijeme bližilo kraju, domaćin je bio sve opasniji. Prvo je N'Zonzi dobro zaprijetiti glavom u 23. minuti, no Livaković je odlično reagirao i odbio loptu u gredu. Nakon toga je Stojanović očistio situaciju na gol-crti da bi u 31. minuti obrana modrih kapitulirala. Vazquez je s lijeve strane dao loptu u sredinu za Vietta, Schildenfeld je zaplivao, a napadač Seville iskosa pogodio za 1:0. Nevjerojatnu glupost napravio je Stojanović u sudačkoj nadoknadi prvog dijela. Nepotrebno je napravio prekršaj na sredini terena i zaradio žuti karton, a budući da je već požutio u 11. minuti, Dinamo je ostao s igračem manje. Modrima je u nastavku bilo iznimno teško igrati s igračem manje pa smo u nastavku gledali "viktoriju" pred vratima Dinama. Livaković je bio vrlo raspoložen i imao nekoliko dobrih intervencija, no ništa nije mogao kod udarca Escudera koji je u 66. minuti povisio na 2:0. N'Zonzi deset minuta prije kraja utakmice zabio za 3:0, a Ben Yedder postavio konačni rezultat u 87. U drugoj utakmici skupine Juventus je u Torinu odigrao 1:1 s Lyonom. Domaćine je u vodstvo doveo Higuain u 13. minuti iz jedanaesterca, izjednačio je Tolisso u 85. Mario Mandžukić odigrao je čitavi susret za staru damu, dok je Marko Pjaca ozlijeđen. Skupina H Sevilla - DINAMO 4:0 (Vietto 31, Escudero 67, N'Zonzi 80, Ben Yedder 87) Juventus - Lyon  1:1 (Higuain 13-11m / Tolisso 85)  Ljestvica: 1. Sevilla       4    3    1    0    6-0    10     2. Juventus      4    2    2    0    6-1     8     3. Lyon          4    1    1    2    4-3     4     4. DINAMO        4    0    0    4    0-12    0 