Trener Matjaž Kek bio je presretan nakon prvog povijesnog naslova Rijeke. Njegova momčad u sjajnom ozračju na Rujevici lakoćom je savladala Cibaliju (4:0) i postala neuhvatljiva Dinamu. - Dogodilo se čudo, ali i to se dogodi jednom u životu. Dugo smo ovo čekali, ovo nije samo naše prvenstvo, ovo je za sve one kojima je Rijeka u srcu. Za sve generacije igrača Rijeke, za sve generacije stručnih stožera, ali i za sve koji su patili i vjerovali u ovaj rezultat - rekao je Matjaž Kek, pa dodao: - Zasluženo smo osvojili prvenstvo, imali smo izuzetnog konkurenta u Dinamu koji nam nije dao disat do zadnjeg daha. Ali, sve smo to otrpjeli, pa po kvaliteti i ponašanju zasluženo postali prvaci Hrvatske. Komplimenti igračima, hvala svima koji su me trpjeli ovdje, ali i čovjeku koji je sve ovo skupa pokrenuo. Damire, hvala ti. Slovenski stručnjak naglasio je kako je ovo trenutak za slavlje, piše Goal. - Zadovoljan sam, svjestan da smo nešto veliko napravili. O ovoj utakmici neću puno filozofirati, to smo brzo riješili i guštali u nogometu uz navijače. Bit će sada 2-3 dana pijanstva, a onda dolazi triježnjenje i nogomet. Znam kako je nekima ovdje teško još od 1999. godine, i zbog njih smo dali sve od sebe. Krvarili smo cijele sezone, igrali nogomet i zbog toga smo prvi. Nekada smo ga igrali bolje, nekada slabije, ali smo igrali nogomet. Kek je dodao kako nakon osvajanja naslova kreće priprema za finale Kupa.  - Sljedeći trening nam je u utorak navečer, a onda kreću pripreme za Kup. Još prije toga imamo jednu revijalnu utakmicu u Maksimiru, ali želimo i taj Kup. Malo tko je prije početka sezone vjerovao da će Rijeka odlučivati o svemu u hrvatskom nogometu, a mi imamo veliku priliku. Sada ćemo svi biti ludi 3-4 dana, a onda nogomet ide dalje. Ovo su naši dani ponosa i slave. Vjerujte mi da sam danas najsretniji čovjek na svijetu. Hoće li predsjednik Mišković braniti u Maksimiru? - Nema šanse, pa budite ozbiljni - završio je Kek.