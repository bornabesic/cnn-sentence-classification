Legendarni vratar Juventusa Gianluigi Buffon nakon ždrijeba Lige prvaka talijanskim medijima izjavio je da njega i njegove suigrače u Zagrebu čeka paklena atmosfera, na što su se mnogi tada samo nasmijali. Jer, otkako na Maksimiru nema BBB-a, atmosfera je više bila kazališna nego paklena. Međutim, od već spomenutog ždrijeba pa do danas neke su se stvari promijenile. Naime, upravo na toj utakmici Boysi se vraćaju na maksimirski sjever, nakon godina života u ilegali. Godine borbe protiv Zdravka Mamića i njegova načina vođenja kluba. Dugotrajni pregovori Ovaj povratak BBB-a na tribinu plod je sastanaka koji su predstavnici navijača održali s čelnicima kluba, a u kojima su napokon pronašli zajednički jezik. Naravno, nije ovdje riječ o ljubavi, ratne sjekire nisu potpuno zakopane, ali pronašao se način da obje strane budu zadovoljene. Sastanci su trajali mjesecima, suprotstavljene strane nisu lako odustajale od svojih uvjerenja, ali na kraju su i jedni i drugi malo popustili da bi se došlo do dogovora. Dakle, klub nikada nije skrivao želju da se Boysi vrate na tribinu jer su i sami svjesni da im je njihova podrška i te kako potrebna, uvjereni su da bi i igrači davali puno više kada bi ih navijačka pjesma nosila svih 90 minuta.  Zbog toga su zadovoljni što se Boysi vraćaju, ali od njih su tražili da se više usredotoče na navijanje i podršku klubu, a ne na vrijeđanje. Isto tako, dobili su jamstvo da neće biti radikalnih akcija poput izbacivanja kluba iz Europe, a i baklje, ako ih uopće bude bilo, neće ulijetati na teren. S druge pak strane Boysi su svjesni da im je grupa oslabljena te da se ne “odgajaju” novi naraštaji zagrebačkih navijača pa su bili primorani vratiti se na Maksimir, mjesto s kojeg se njihov glas ipak najbolje čuje. Iako im ostale navijačke skupine u Hrvatskoj, posebno Torcida, zamjeraju ovaj potez i tvrde da su se prodali, Boysi neće odustati od svoje borbe za pošteniji Dinamo, samo će svoju bitku voditi na drukčiji način, direktno s tribine. Ukidaju se crne liste Dinama su zajamčili ukidanje crnih lista, što je i konačno priznanje da ih je sastavljao klub, iako je to godinama pokušao zataškati. “Vraćamo se da bismo se izborili za promjene u našem klubu jer je to naša obveza. Vraćamo se i zato što je maksimirski stadion naša kuća, sjeverna tribina naš je dom, a svi drugi osim Dinama i nas su prolazni. Dinamo je klub koji pripada njegovim navijačima i naša će borba završiti tek onda kada se postave jasni kriteriji u odabiru vodećih ljudi kluba na zadovoljstvo većine navijača Dinama sa svih tribina”, objavili su Boysi nakon što su održali i međusobne konzultacije i donijeli ovu, kako sami kažu, tešku odluku. 