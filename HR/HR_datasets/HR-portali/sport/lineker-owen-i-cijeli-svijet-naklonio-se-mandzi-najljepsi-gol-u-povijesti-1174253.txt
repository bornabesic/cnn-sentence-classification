Nogometaši Reala pobijedili su Juventus s 4:1 i osvojili 12. naslov prvaka u povijesti. Novi je to veliki uspjeh madridskog kluba koji je dokazao svoju veličinu. - Iza ovog velikog rezultata je jako puno našeg rada, ali i visoka kvaliteta ove momčadi. Sretan sam i ponosan što mogu biti dio ovakvoga kluba, što mogu biti trener Real Madrida. Ovaj osjećaj kroz koji prolazimo proteklih dana je veličanstven. Real Madrid je klub velike povijesti, ovo je najveći klub na svijetu, rekao je nakon susreta Zinedine Zidane. I, zaista, Real je velik i zaslužuje naslovnice svjetskih medija, ali zaslužuje ih i naš Mario Mandžukić. Juventusov ratnik opet je odigrao veliku utakmicu, posebno u prvom dijelu kada je dobio sve duele te zabio spektakularan pogodak, jedan od najljepših u povijesti finala Lige prvaka. Igrala se 27. minuta susreta, Alex Sandro je ubacio, Higuain dao do Mandže, a on primio na prsa i sjajno zabio za 1:1. Torino je tada eksplodirao, slavio se njegov pogodak, ali eksplodirao je i Twitter na kojem se svijet divi našem majstoru. Neki su njegov pogodak ptoglasili najljepšim u povijesti. "Nikada nije bilo boljeg gola u finalu. Što ga više gledate, to djeluje sve nevjerojatnije", napisao je poznati novinar Piers Morgan.   Naklonili su mu se i velikani poput Garyja Linekera i Michaela Owena.   "Ovo je Mandžukićev zadivljujući gol, uživajte", napisao je Lineker i objavio video, a nadovezao se Owen: "O, moj Bože. O ovom će se sjajnom golu pričati", napisao je Owen. Mario je nakon susreta bio vidno razočaran, želio je osvojiti još jedan naslov nakon onog 2013. s Bayernom, kada je također zabio. No, smogao je snage čestitati Modriću i kovačiću te tako pokazao veličinu.