Foto: Getty Images/Guliver Image TRANSFER Antoinea Griezmanna (26) u Manchester United bio je praktički gotova stvar. Klubovi su se načelno, pisali su strani mediji, dogovorili oko visine odštete i čekao se još samo dogovor Francuza i njegova novog kluba. No, Griezmann je u zadnjih tjedan, dva malo odugovlačio s cijelom pričom, što je "ohladilo" Mourinha. Prvo se smatralo da je čekao hoće li United osvojiti Europsku ligu i tako ući u Ligu prvaka, no Griezmann je zapravo čekao da vidi sudbinu svojeg sadašnjeg kluba. Atletico je sredinom ovog tjedna saznao da mu je odbijen zahtjev za ukidanjem "sankcija" na transfere, kao što je bio slučaj s Realom i Barcom, što znači da se drugi madridski klub ovog ljeta neće moći pojačavati nego samo prodavati igrače. Upravo zato Griezmann je odlučio - ostati! "Ova odluka sportskog suda je težak udarac za klub i za moje suigrače. Bilo bi baš jadno da sad odem, to ne bi bilo fer", rekao je Francuz. Atletico će prvim danom nove godine moći ponovno kupovati igrače nakon što mu istekne zabrana što je Griezmannu bilo dovoljno za odluku. "Iza nas je još jedna solidna sezona. Mislim da s pravim pojačanjima u zimskom prijelaznom roku možemo napraviti puno toga. Ja sigurno ostajem", rekao je Griezmann.