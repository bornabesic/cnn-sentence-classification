Nakon što je po četvrti put pobijedila u Šangaju (66,94 m), gdje je prošle godine postavila i rekord Dijamantne lige (70,88 m), najbolja svjetska bacačica diska Sandra Perković izjavila je da je "sretna zbog ostvarene pobjede", ali i da "nije zadovoljna rezultatom". - Doista volim Šangaj, jer je ovdje uvijek odličan krug za bacanje. Vrlo sam sretna zbog pobjede. Ovo mi je četvrta pobjeda u Šangaju. Svaki put kad sam bacala ovdje, pobijedila sam - izjavila je Perković nakon svog desetog uzastopnog trijumfa u natjecanjima Dijamantne lige i ukupno 35. "dijamantne" pobjede u karijeri. No, Sandru nije zadovoljio postignuti rezultat (66,94 m) i samo dva uspješno izvedena hica. - Znam da sam u boljoj formi nego što to pokazuje rezultat. Nisam zadovoljna, ali bit će prilika da se popravim na ostalim mitinzima i bacam mnogo dalje - najavila je Sandra koja se prvi put susrela s formatom natjecanja u kojem su diskašice bacale paralelno s diskašima. - Nije se bilo lako natjecati zajedno s muškarcima. Natjecanje je bilo dugo, a u istom području su se natjecali i skakači u vis pa je bilo teško ispravljati tehničke pogreške - zaključila je Perković koja je za 48 centimetara nadmašila drugoplasiranu Australku Dani Stevens. - Još jedno drugo mjesto za mene, već četvrti put u Šangaju, a bila sam blizu pobjedi. Bilo je teško i dugo natjecanje, iako se volim natjecati zajedno s muškarcima - rekla je Australka, jedna od samo tri bacačice koje su u posljednjih šest sezona Dijamantne lige uspjele pobijediti Sandru Perković. Sandra je na mitingu u Šangaju slavila s hicem od 66,94 metara koji je bacila u drugoj seriji. Na mitingu na kojem je prošle godine postavila rekord Dijamantne lige (70,88 metara), Perković nije bila u briljantnom izdanju, ali su joj samo dva ispravna hica bila dovoljna za desetu uzastopnu pobjedu u "dijamantnim" natjecanjima, a 35. ukupno u karijeri. Sandra je u prvoj seriji bacila disk 62,73 metra i s tim hicem bila treća iza Kubanke Denie Caballero (65,76 m) i Australke Dani Stevens (63,53 m). U drugoj seriji hrvatska rekorderka je prebacila granicu od 66 metara (66,94 m), što je ispao pobjednički hitac. Jedina joj se unutar jednog metra uspjela približiti samo drugoplasirana Stevens koja je bacila 66,47 m u trećoj seriji. No, nakon druge serije Perković nije uspjela izvesti nijedan ispravan hitac pa nije uspjela ni popraviti svoj rezultat te ostvariti uvjerljiviju pobjedu, kako je to običavala činiti u prošlosti. Ipak, dva hica su bila dovoljna da nastavi niz pobjeda u Dijamantnoj ligi, u kojoj je posljednji put bila poražena 2015. godine u Lausannei. Bio je ovo prvi miting Dijamantne lige na kojem su se u isto vrijeme natjecali diskaši i diskašice, a sudeći prema rezultatima najboljih, taj eksperiment se u Šangaju nije pokazao dobrim. 