RUKOMETAŠI Francuske obranili su naslov svjetskih prvaka nakon što su u finalu SP-a u Parizu svladali Norvešku 33:26. Francuzima je ovo šesti naslov svjetskih prvaka u rukometu, a četvrti na posljednjih pet SP-a. Bili su najbolji 1995., 2001., 2009., 2011., 2015. i 2017. Brončanu medalju osvojila je Slovenija koja je u susretu za treće mjesto u subotu svladala Hrvatsku  31:30. I za Sloveniju je ovo prvo odličje sa svjetskih prvenstava, dok je Hrvatska ostala na jednom zlatu, tri srebra i jednoj bronci. Posljednju medalju Hrvatska je osvojila 2013. godine kada je bila treća.  Karabatić je predvodio "Tricolore" do šeste svjetske titule, postigavši na prvenstvu 31 pogodak i na kraju je proglašen za najboljeg igrača turnira. "Ponosan sam na ovu momčad. Željeli smo nastavi niz naših sjajnih rezultata i uspjeli smo. Ovo je velika pobjeda, navijači su bili sjajni i svi smo prepuni emocija", kazao je Karabatić koji je osvojio svoju 13. medalju na velikim natjecanjima, pri čemu deveto zlato.  Najbolji strijelac SP-a je Makedonac Kiril Lazarov koji je postigao 50 pogodaka. Odabrana je i najbolja momčad prvenstva u kojoj se nalazi i jedan hrvatski rukometaš - Domagoj Duvnjak, a zanimljivo je to da nema niti jednog slovenskog rukometaša, premda je Slovenija osvojila broncu. U najboljoj ekipi su i trojica Norvežana, dva Francuza i jedan Šveđanin. NAJBOLJA MOMČAD SP-a: Vratar:  Vincent Gerard (Francuska) Lijevo krilo: Jerry Tollbring (Švedska) Lijevi vanjski: Sander Sagosen (Norveška) Srednji vanjski: DOMAGOJ DUVNJAK (HRVATSKA) Desni vanjski: Nedim Remili (Francuska) Desno krilo: Kristian Bjornsen (Norveška) Kružni napadač: Bjarte Myrhol (Norveška)