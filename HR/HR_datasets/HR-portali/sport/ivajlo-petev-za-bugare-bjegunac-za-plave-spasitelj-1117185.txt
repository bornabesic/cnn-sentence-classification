U 105-godišnjoj povijesti Dinama, znanog još po nazivima Građanski, HAŠK Građanski i Croatia, nikada, baš nikada nije bio angažiran ni jedan bugarski nogometaš, trener, pomoćni trener... U zlatno Canjugino doba ovdje je, uz Mikulenasa, Teberija i ostalih avanturista, svratio i Andrej Asparuhov, sin najvećeg bugarskog nogometaša svih vremena Georgija Asparuhova. Andrej, međutim, nije prošao u tadašnjoj Croatiji, pa se kasnije i ostavio nogometa i prešao u TV komentatore. Danas živi daleko od domovine, preselio se u SAD i utonuo u anonimnost. Da, bila je blizu Dinama svojedobno i jedna fatalna Bugarka, izvjesna pjevačica Marijana. Tridesetih godina nastupala je u čuvenom Plavom podrumu, lokalu u vlasništvu menadžera Građanskog Joze Jakopića. Zanosna Bugarka zavela je tadašnju zvijezdu purgera Zvonimira Cimermančića, za kojega se i udala... 'Nije imao hrabrosti' Osamdesetak godina kasnije, Bugarin Ivajlo Petev osvojio je Zdravka Mamića i u ne baš žestokoj konkurenciji izborio poziciju Dinamova trenera. Danas u 12 sati predstavit će ga u Maksimiru, a u nedjelju će debitirati na klupi plavih, u derbiju protiv Hajduka. I dok Peteva u Maksimiru dočekuju kao spasitelja, čovjeka koji će uloviti odbjeglu Rijeku, reakcije u Ivajlovoj domovini ne idu mu u prilog. Nekima je Ivajlov bijeg s klupe Bugarske uoči utakmica s Francuskom i Švedskom – izdaja, a neki su pak odahnuli. Najizravniji je bio član Izvršnog odbora tamošnjeg Nogometnog saveza i predsjednik sofijske Slavije Ventsislav Stefanov. Njemu Petev neće nedostajati. – Ivajlov odlazak čini me najsretnijim čovjekom na svijetu! Ja ga nikad ne bih zaustavljao da ode, jer je bio katastrofa od izbornika. Otišao je jer je u njemu previše straha; pa sjetite se samo kako nam je reprezentacija izgledala protiv Luksemburga (pobjeda 4:3 u sudačkoj nadoknadi, nap. a.). Petev jednostavno nije imao hrabrosti sjesti na klupu protiv Francuza i Šveđana – oštro je nastupio Stefanov. Ako je Petev već odlučio otići iz reprezentacije, zašto to nije napravio nakon spomenutog Luksemburga prije mjesec dana, ili nakon Japana u lipnju, kada je od Halilhodžićeve reprezentacije dobio sedam komada (2:7), pitaju se Bugari. Da, težak je izbornički kruh, osobito balkanski, jer tamo se nitko ne pita kakve igrače imaš, nego ti kožu deru već pri prvom kiksu... Bugari su, naime, od 2010. godine promijenili već petoricu izbornika, što ipak ide u prilog Petevu – naime, po čemu je on to bio slabiji od Stoilova, Matthäusa ili Peneva? Pristajući na Mamićevu ponudu, zlobnici će reći, Ivajlo Petev ipak je pristao na ulogu “pomoćnog trenera” ili produljenu savjetnikovu ruku na klupi. Njih dvojica ipak su, prije svega, ipak – prijatelji. Sumnja o Ivajlovu neovisnost podgrijava činjenica da Bugarin u stožer ne dovodi svoje ljude, nego nasljeđuje Željka Sopića, a priključuje mu se i Dean Klafurić, kojega je Dinamo preoteo Zoranovu Al Nassru. U suprotnom smjeru, put Riyadha, već je otišao bivši glasnogovornik Vedran Attias, a sada mu se priključuje i njegova životna partnerica, također bivša glasnogovornica plavih Sandra Špičić. Prometno je na relaciji Zagreb – Riyadh... Trener vratara u Dinamu ostaje isti, Silvije Čavlina, Marijan Vlak povlači se s klupe na poziciju sportskog direktora, kondicijska trenerica Tamara Despot vraća se u Dinamovu školu nogometa, a nagađa se da ju nasljeđuje Krešimir Šoš. Titula čeka stranca Ivajlo Petev tek je četvrti stranac na Dinamovoj klupi od 1945. godine, nakon Mađara Bukovija, Argentinca Ardilesa i Bošnjaka Halilhodžića. Samo je Bukovi od njih osvajao naslove prvaka, ali kao trener Građanskog. Zanimljivost je da u Prvoj HNL naslov prvaka nikada nije osvojio trener stranac, a sada, ne iznenadi li Osječanin Zoran Zekić, dolazi kraj i toj tradiciji. Osvojit će ga ili Slovenac (Pušnik ili Kek) ili Bugarin. Kusmet, bratko Ivajlo! Sretno... 