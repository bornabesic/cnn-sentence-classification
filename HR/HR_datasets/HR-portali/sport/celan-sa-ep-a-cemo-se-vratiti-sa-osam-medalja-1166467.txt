Hrvatska karataška delegacija s Europskog prvenstva u turskom Kocaeliju vratit će se s osam medalja. Takvo što je vrlo hrabro prognozirao je Stjepan Čelan, predsjednik Hrvatskog karate saveza i glavni tajnik Europskog karate saveza (EKF): - Uvjeren sam da će naše cure osvojiti tri medalje, a ovaj put tri medalje očekujem i od muškog dijela reprezentacije. A s obzirom da su pred nama izbori za Izvršni odbor i glavnog tajnika EKF-a i da sam ja siguran da ću na tim pozicijama i dalje ostati, to vodim pod još dvije medalje. U kojoj je mjeri Čelan optimističan reći će i podatak da su naši karataši na posljednjem kontinentalnom prvenstvu osvojili četiri medalje, od kojih je dvije potpisala Ana Lenard. Ekipno srebro i pojedinačnu broncu: - Šteta je što ni ovaj put Azra Saleš ne može biti s nama pa će našu ekipu ovaj put činiti Ana Marija Bujas Čelan, Ivona Tubić, Alessandra Hasani i ja. Glede naših nastupa po kategorijama, ja sam uvjerena da svaka naša cura može konkurirati za medalju. Ako se sve poklopi, uz malo sportske sreće, budem li taj dan jaka u glavi, mogla bih i četvrto europsko prvenstvo zaredom osvojiti medalju. No, i ja velike nade polažem u naše dečke koji su kao momčad osvajali turnire, a naš je Anđelo Kvesić na prošlom Svjetskom prvenstvu bio brončani. Premda ni ovaj put neće biti Azre Saleš, jedne od dvije ključne cure za posljednje ekipne medalje, poput svog oca Stjepana, a očito je to genetski, s vrlo izraženim optimizmom nastupila je pred novinarima i kapetanica ženske ekipe Ana Marija Bujas Čelan: - U finalu posljednjeg Prvenstva Europe izgubile smo od Azerbajdžanki kojima se to posrećilo, no i sreća je dio sporta. Premda dolazi do smjene naraštaja ja sigurno neću odustati do Olimpijskih igara u Tokiju, a što se tiče našeg nastupa na EP-u ja očekujem da se 8. svibnja vidimo na sretnoj presici, po povratku iz Turske. S izjavama se razmahao i kapetan kataške trojke, brončane s prošlog EP-a, Ivan Ermenc: - Ponovo ćemo biti u starom sastavu, Padovan-Maškarin-Ermenc, koji je posljednjih 10 godina osvojio dosta medalja. Jedva čekamo da pojedemo tatami i suparnike. Bilo bi super kada bismo ponovili broncu, no mi bi za promjenu htjeli ući u finale, da pomrsimo račune favoritima. A mi se, za promjenu, nadamo medalji borbene momčadi koju čine braća Kvesić, Garibović, Martinac, Šurbek, Živković, Mrvičić... - Odradili smo jako dobre pripreme i pripremne turnire i imamo pravo očekivati dobar nastup, pa i osvajanje medalja. Bili smo prvi na Prvenstvu Balkana, na jakom turniru u Sloveniji smo pobijedili europske prvake i osvajače europske bronce i doista smo optimisti - ističe izbornik Esad Garibović. A on je za ovu priliku pribjegao i drugačijim metodama homogeniziranja sastava, a to je podrazumijevalo i boravak u jednom planinarskom domu u blizini Varaždina. A takav način rada očito je pogodovao većini reprezentativaca, pa tako i Esadovu sinu Enesu, inače europskom prvaku do 23 godine, ali braći Kvesić, Ivanu i Anđelu, u kojima također mnogi vide kandidate za pojedinačne medalje. Nije važno imati samo dobre pojedince, već i timski duh, a mi smo to stvorili. Ja se nadam da će muški dio reprezentacije osvojiti dvije medalje - kazao je teškaš Anđelo Kvesić, naš jedini medaljaš s posljednjeg Svjetskog prvenstva. 