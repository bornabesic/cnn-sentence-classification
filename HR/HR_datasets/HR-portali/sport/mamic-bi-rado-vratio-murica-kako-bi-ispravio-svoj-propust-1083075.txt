Teško je sjetiti se je li ikada jedan hrvatski nogometaš doživio takav linč od vlastitoga trenera kao Željko Pakasin (48) od Ćire Blaževića u rujnu 1993. godine. Jedna nesmotrenost na utakmici protiv Steaue u pretkolu Lige prvaka u Ljubljani i Željko zvani Pedro 'visio je na banderi', osuđen od vlastitoga šefa kao krivac za Dinamovo ispadanje. Najsretnija postaja A sjetit ćete se, bilo je u Ćirinoj karijeri i većih 'prijestupnika', s neusporedivo težim krimenima od Pakasinova. Jedan, primjerice, u polufinalu SP-a 1998., ali slavni trenerski mudrac tom se zgodom suzdržao od razornih plotuna. - Dinamo je bio najsretnija postaja moje karijere, sve do tog slučaja s Ćirom. Označivši me za krivca za poraz od Steaue, uništio mi je karijeru. A jedini krivac za ispadanje bio je on. Što sam mogao, trener je uvijek u pravu, zar ne? Danas je igračima lakše, imaju iza sebe predsjednika ili menadžera koji ih mogu zaštititi, a ja tada nisam imao nikoga - ističe Pakasin. Zar nitko nije stao u vašu zaštitu? - Ma tko je mogao stati iza mene, pa Ćiro je bio najmoćniji čovjek u državi! Branili su me novinari, Nikolić i Ivanišević, pa je i njih bio stavio na led, nije želio s njima razgovarati. Na mojoj strani bio je pokojni Đuro Prosinečki, prepoznavši sličnosti moga i Robertova sukoba s Ćirom. I navijači su bili na mojoj strani, dobio sam stotine poziva potpore - dodaje Pakasin. Okrenimo se vedrijim temama. Naš sugovornik jedini je rođeni Koprivničanin koji je igrao u redovima obaju finalista Kupa.  - Ja sam iz Hlebina, deset kilometara od Koprivnice u kojoj sam rođen. U Slavenu sam počeo karijeru, sa 17 godina zaigrao sam za prvu momčad, trener je bio moj profesor tjelesnog Stanko Nemet, a njegov pomoćnik Mladen Frančić - prisjeća se Pakasin. Iz Koprivnice Željko je prešao u Osijek, gdje je proveo šest godina, u sjajnoj generaciji s Kasalom, Jankovićem, Žitnjakom, Rakelom, genijalnim centarforom Šukerom i trenerom Ljupkom Petrovićem. Igrali ste u čuvenoj utakmici Dinamo - Osijek 1:3, u travnju 1989.? - Šuker je zabio dva gola, jedan Radojević. Davor je bio ocijenjen devetkom, a ja osmicom.  Putovi su nam se razišli Pakasin je bio fini igrač, plemenitaš, znalac, umjetnik. Baš kakav je 1992. godine nedostajao Dinamu. - Zdravko Mamić osobno je došao po mene u Osijek. U to vrijeme bio je jako pristojan, čudo od čovjeka, moj idol! Kad sam došao iz Osijeka u Dinamo, osjećao sam se kao da sam u New Yorku!  Kakav je danas odnos s Mamićem? - Nikakav. Ne postoji. Putovi su nam se razišli. Nedavno ste završili trakavicu na sudu? Povod su bile Mamićeve prijetnje? - Bilo je to prije tri godine. Mamić je u jednom trenutku bio izgubio kontrolu, galamio je na mene i Murićeva zastupnika Ćurkovića, gnjevan što smo se na sastanku pojavili bez papira. Za mene je to sada završena priča. Odustao sam od kaznenoga progona Mamića, ne želim mu biti uteg. Je li istina da Mamić danas nudi pet milijuna eura za povratak Roberta Murića u Dinamo? - To ne znam jer nisam Murićev zastupnik, ali moguće je. Vjerojatno želi ispraviti svoj propust. Murić ima ugovor s Ajaxom još dvije godine i uvjeren sam da će tamo u sljedećoj sezoni dobiti pravu priliku. Slaven Belupo ili Dinamo, na čijoj su strani vaše simpatije? - Simpatična mi je Slavenova priča. Njihova očito dobra kemija donijela im je čudesan rezultat u Kupu. Pobjeda nad Rijekom dokaz je da se radi o vrlo ozbiljnoj momčadi. No, moj najdraži klub ipak je Dinamo i očekujem njegovu pobjedu u finalu jer je pojedinačna kvaliteta igrača ipak na strani plavih - zaključio je Pakasin, koji je u Dinamu igrao od 1992. do 1994., a u Slavenu na početku karijere te ponovno kasnije, od 1997. do 1999. godine. >>Antolić: Moramo se dobro pomučiti kako bismo izborili dvostruku krunu