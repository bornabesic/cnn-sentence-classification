U susretu 7. kola skupine B Lige prvaka u srijedu su u Varaždinu rukometaši PPD Zagreba izgubili od europskog prvaka Kielcea sa 23:26 (12:11), pa je hrvatski prvak ostao na posljednjem mjestu u skupini s jednom pobjedom i šest poraza. Unatoč lošem početku igrači Zagreba pružili su jednu od najboljih partija u prvom poluvremenu ovosezonske Lige prvaka. Gosti su nakon šest minuta vodili 3-0, a u 11. minuti još uvijek su imali tri gola viška (6:3). No, onda su Zagrebaši "stisnuli" u obrani i u deset minuta napravili su seriju 7-1, te su došli do vodstva 10:7. Zagreb je mogao otići na odmor s tri gola prednosti. Naime, 40 sekundi prije kraja poluvremena, kod vodstva  12-10, Šprem je bio u kontranapadu, ali zaustavio ga je vratar Filip Ivić, a potom su gosti u zadnjem napadu došli do sedmerca i isključenja Josipa Valčića, pa je prvih 30 minuta završilo minimalnom prednošću Zagreba (12:11). U drugom poluvremenu rezultat je do 40. minute bio izjednačen, a onda je Kielce napravilo seriju 6:2 i deset minuta prije kraja imalo je vodstvo 23:19. Dvije minute prije kraja Zagreb je došao na minus dva (23-25), ali nije bilo snage za preokret i poljska momčad je upisala pobjedu.  Treba napomenuti da igrači Zagreba nisu iskoristili pet kontranapada i to je uveliko pridonijelo porazu. Kod Zagreba najefikasniji su bili Stipe Mandalinić i Zlatko Horvat sa po šest golova. Momčad Kielcea predvodili su Krzystof Lijewski s pet i Dean Bombač sa četiri pogotka, Manuel Štrlek zabio je tri gola, a vratar Filip Ivić skupio je 11 obrana. U sljedećem kolu, 27. studenoga, PPD Zagreb gostuje kod Kielcea. 