Još jedna nogometna drama je na pomolu. Ili bolje rečeno, cirkus. Naime, nakon jučerašnje Splitove drame, danas je na red stigla i Druga liga. Zaplelo se oko kvalifikacija za 1. HNL jer je predsjednik HNK Gorice Nenad Črnko jutros Središnjem državnom uredu za sport podnio zahtjev za brisanje Solina iz registra profesionalnih klubova. Po njemu je taj klub dobio licencu za Prvu ligu, iako nema 51% profesionalnih igrača. - Žao mi je što je do ovoga došlo jer sam ja moje prijatelje iz Solina još početkom svibnja upozorio i pitao: 'Ali vi ne planirate u Prvu ligu'. Naime, jedino što se jasno kroz Comet može vidjeti je broj profesionalnih igrača, a Solin je u tom trenutku imao tek jednog stranca i Šarliju, kojega neću ni računati jer je pod profi-ugovorom sa Slaven Belupom, a tamo je na posudbi - rekao je Črnko za dalmatinskiportal.hr pa nastavio: - Ja sam prije naše utakmice s Rudešom još jednom išao u Cometu provjeriti ima li kakvih promjena, a kada sam vidio da nema, naši su se igrači krenuli čistiti od kartona uoči kvalifikacija za Prvu ligu. Solin je dobio licencu za Prvu ligu. Uz to, predsjednik Gorice mislio je kako Solin neće dobiti licencu za Prvu ligu pa je u pretposljednjem kolu naredio svojim igračima čišćenje od žutih kartona. Samo kako bi kvalifikacije dočekali kompletni. -  Ured Janice Kostelić će, kako im je do sada bila praksa, cijeli slučaj riješiti u roku od dva dana i očekujem da će se sve znati do petka. I dalje ne razumijem kako su Solinu mogli dati dozvolu bez provjere profesionalnih ugovora u HNS-u - smatra Črnko. Podsjećamo, Slaven Žužul doživio je šok kad je saznao da Split nije dobio licencu ni za Prvu, ali ni za Drugu ligu, te da će na jesen, kako stvari stoje, igrati u trećem rangu natjecanja.  - Ova odluka nije pravedna i mi ćemo se protiv nje boriti svim sredstvima. Moram se konzultirati s odvjetnicima, no nema šanse da me netko uvjeri da je ovo pravo i pravda. Borit ću se do Strasbourga ako treba – najavio je razočarani Slaven Žužul, kome je jasno odakle vjetar puše. - Pogledajte tko iz koje lige ispada, a tko ostaje u Drugoj ligi zato što se nas dekretom prebacilo u Treću ligu. Sve će vam biti jasno. Mi imamo sve uvjete za Drugu ligu, imamo 13 od 15 uvjeta i za Prvu, s tim da bi i ova dva riješili u mjesec dana, da nam se ostavio rok. Nemam ja čarobni štapić, ne mogu sve sam i preko noći. Najlakše je ugasiti Splita, ali neće im to proći, neš' majci, ne dam klub dok budem mogao hodati.