Foto: Getty images REPREZENTACIJA Grčke još je jednom iznenadila nogometni svijet i dokazala da je mačka sa devet života. Nakon što su u prvoj utakmici skupini teško poraženi od Kolumbije, a u drugom susretu jedva izvukli remi protiv Japana, golom iz kaznenog udarca u posljednjim sekundama dvoboja s Obalom Bjelokosti plasirali su se među šesnaest najboljih momčadi svijeta. > Grčka penalom u 92. izborila osminu finala, Kolumbija demolirala Japan!  "Pobijedila je ona momčad koja je imala bolju taktiku, više želje i više prilika. Postigli smo dva pogotka i tri puta pogodili vratnicu, naša pobjeda je zaslužena i pokazali smo za što smo sposobni. U prve dvije utakmice nismo bili koncentrirani, a to je inače naša jača strana. Pokazali smo da znamo napadati i igračima sam ujutro rekao da nam ovo neće biti posljednja utakmica na Svjetskom prvenstvu", rekao je izbornik Santos nakon susreta.  "Svi smo jako sretni prolazak u osminu finala željeli smo od prvog dana. Ostvarili smo to na fantastičan način u pravom trileru tako da je još slađe. Naša pobjeda je potpuno zaslužena, bili smo bolja momčad kroz svih 90 minuta i ponovno smo učinili Grke ponosnima. Nadam se da ćemo ovdje ostati dugo i da će za Grčku biti ovo još ljepše prvenstvo. Naše veliko srce pomaže nam da igramo protiv svih prognoza", istaknuo je kapetan Karagunis.  "Što sam osjećao kada sam izvodio kazneni udarac? Baš ništa. Samo sam uzeo loptu i postavio je na bijelu točku. Ja protiv golmana, glava mi je bila čista. Potpuno sam bio koncentriran, učinio sam to tisuće puta na treninzima i utakmicama. Znao sam točno gdje ću pucati, nije bilo nikakvog pritiska i samo sam napravio ono što radim na treningu", dodao je junak Samaras, koji je izborio i realizirao jedanaesterac u finišu susreta.  Za kraj istaknimo kako će Grci u osmini finala igrati protiv Kostarike."Dobro ćemo ih proučiti, pronaći dobre i loše strane. Bryan Ruiz je sjajan igrač s velikom karijerom u nizozemskom nogometu i njega i njegovu reprezentaciju uzet ćemo vrlo ozbiljno".