Za razliku od Pridea, nekad najjače organizacije slobodne borbe, koji je imao 10 godina nepobjedivog Fjodora Jemjeljanjenka, u svoje 23 godine postojanja UFC nikad nije imao velikog šampiona. Nekoga tko bi bio MMA ekvivalent boksačkim velikanima kakvi su bili Joe Louis, Rocky Marciano, Muhammad Ali, George Foreman, Mike Tyson... Mislilo se da bi to možda mogli biti Randy Couture, Brock Lesnar, Cain Velasquez, no nitko od njih nije uspio više od dvaput zaredom obraniti teškaški naslov. Četiri borbe samo 10,5 minuta No možda bi baš američki Hrvat mogao biti taj. Zapravo, bili bismo sigurni da je on taj da mu nisu već 34 godine i da mu se sve ovo dogodilo u njegovim kasnim dvadesetim. Ovako pak vrijeme radi protiv njega, što ne znači da on taj tron i neće zaposjesti. Uostalom, njegovih pet posljednjih pobjeda tu mogućnost najbolje sugerira. Nakon što je nokautirao Marka Hunta u petoj rundi, ovo je hrvatskom gromovniku bila četvrta u nizu pobjeda nokautom u prvoj rundi. Negdašnji UFC-ov prvak Bjelorus Arlovski izdržao je samo 54 sekunde, tadašnjem svjetskom prvaku Werdumu preoteo je naslov za dvije minute i 47 sekundi, a prvu je obranu prijestolja, protiv Overeema, uspješno izveo za četiri minute i 27 sekundi. Ukupno, u posljednje četiri borbe, Stipe je u kavezu proveo samo 10,5 minuta. Uz pretpostavku da ostane ovako motiviran, a priznao je da mu pripreme za mečeve sve teže padaju, doista je moguće da Stipe s još nekoliko obrana postane najveći UFC-ov teškaš svih vremena. Jer, koga god da mu daju za protivnika, Stipe se zasad čini boljim. Kako od sučeljenih Werduma i Overeema, koje je već pobijedio, tako i od atletičnog Francuza vrlo dugih ruku Ngannoua (sa 193 cm visine ima raspon ruku 211 cm) koji bi mu predstavljao možda i najveću opasnost. Dakako, kao mogući protivnik svakom prvaku, pa tako i Stipi, uvijek će se spominjati Cain Velasquez (34) koji je za svoje vladavine djelovao zastrašujuće kao Miočić, no onda su ga ozljede poprilično usporile. Dakle, zasad je upravo Miočić taj koji bi mogao promijeniti prokletstvo teške kategorije i činjenicu da dosad nije bilo prvaka koji je pojas obranio više od dvaput. Jer cijelo vrijeme taj je pojas kao neki vrući krumpir. Pred vratima besmrtnosti Postane li prvi teškaš koji je obranio naslov tri puta, hoće li to značiti da je Stipe i najveći UFC-ov teškaš svih vremena? Takvo pitanje postavljeno je i predsjedniku UFC-a Dani Whiteu: – Nažalost, ovo je luda kategorija i, ako se to dogodi, bit će teško reći da Stipe to nije. Ja sam mislio da će Cain biti taj, no on je također naslov obranio samo dvaput. Stipe je nevjerojatan borac, nokautirao je posljednjih pet svojih protivnika, odreda velike borce, i on doista može biti naš veliki šampion. Isto pitanje postavljeno je i netom pobijeđenom Dos Santosu: – Stipe je na najboljem putu da bude najveći od svih nas koji smo ikada bili prvaci. Dakle, kao što je to napisao kolumnist Yahoo Sportsa, Stipe Miočić aktualni je teškaški kralj, a kada završi s montažom mamine kuhinje, njegova sljedeća borba mogla bi predstavljati ulazna vrata u odaje slave u kojima nijedan teškaš dosad nije bio.  