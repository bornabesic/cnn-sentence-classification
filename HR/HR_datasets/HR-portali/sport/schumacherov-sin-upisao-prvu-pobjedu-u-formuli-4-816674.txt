Foto: ADAC Formel 4 SIN legendarnog njemačkog vozača formule 1 Michaela Schumachera, Mick (16) nije mogao poželjeti ljepši start u ADAC Formula 4 prvenstvu Njemačke nakon što je u svom tek drugom nastupu stigao do prve pobjede. Talentirani 16-godišnjak koji je u ožujku potpisao ugovor s nizozemskom ekipom Van Amersfoort Racing, u subotu je u njemačkom Oscherslebenu zauzeo deveto mjesto, no dan kasnije je ostvario prvu pobjedu. "Oduševljen sam. Nisam mogao niti zamisliti ljepše otvaranje sezone. Cijela ekipa je odradila savršeni posao," kazao je Mick Schumacher koji je mjesto u nizozemskoj momčadi zaslužio odličnim vožnjama u kartingu gdje je osvojio naslov svjetskog juniorskog doprvaka. Njegov otac Michael najuspješniji je vozač u povijesti Formule 1 sa sedam osvojenih naslova svjetskog prvaka. Zanimljivo, i Michael je imao sličan start u karijeri. Kao šestogodišnjak je osvojio prvi naslov u lokanom prvenstvu malih kartinga, a kada je imao 14 godina dobio je njemačku karting licencu. Već iduće godine je osvojio naslov njemačkog prvaka. Kasnije je oborio brojne rekorde na putu do sedam naslova svjetskog prvaka u F1. U prosincu 2013. Michael Schumacher je doživio tešku nesreću na skijanju u francuskim Alpama udarivši glavom o stijenu. Trenutačno se oporavlja kod kuće i još uvijek je neizvjesno hoće li se ikada vratiti normalnom životu.