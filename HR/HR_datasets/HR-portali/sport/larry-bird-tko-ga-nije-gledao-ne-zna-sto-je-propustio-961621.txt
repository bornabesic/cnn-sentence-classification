Ovo je priča o Larry Birdu, jednom od najvećih košarkaša svih vremena, sportašu koji je opčinjavao svijet bez multimedijskih platformi. Bez odveć krzmanja može se reći – sretan je bio onaj tko ga je gledao uživo. Nije tada bilo vrijeme ni interneta ni multimedije, ni smart telefona ni svih ovih čudesa kojima danas svjedočimo i s kojima smo upućeni što se i gdje u sportskom svijetu događa gotovo iste sekunde. Danas znamo istog trenutka za svaki pogodak, koš, fintu kad se zgodi, danas se kud i kamo postaje legenda za jedan dan. No, postoje i legende za cijeli život, postoje uzori koji su činili nemjerljivo velike stvari za sport u vremenima kada bi se o njima samo čitalo, bez izravnih prijenosa, gledanja najboljih trenutaka na youtubeu. Ovo je priča o Larry Birdu, jednom od najvećih košarkaša svih vremena, sportašu koji je opčinjavao svijet bez multimedijskih platformi. Bez odveć krzmanja može se reći – sretan je bio onaj tko ga je gledao uživo. Igrao je na poziciji niskog krila ili krilnog centra. Izabran je u 1. krugu BA drafta 1978. od Boston Celticsa. U svojoj trinaestogodišnjoj NBA karijeri dosegao je silne uspjehe. Igravši za klub iz Bostona osvojio je tri NBA prstena, tri puta proglašavan je najkorisnijim igračem lige, dva puta najkorisnijim igračem NBA finala te je odnio i nagradu za debitanta godine. Niska njegovih ostvarenja je poduža. On je čak 12 puta igrao u NBA all star utakmici, a čak deset puta bio je u momčadi godine u NBA ligi. Svi ti dosezi omogućili su mu ulazak u Košarkašku kuću slavnih zarana, 1998. godine. Samo šest godina nakon prestanka karijere. I hrvatski košarkaški pristalice ga se dobro sjećaju, igrao je protiv hrvatske reprezentacije u finalu olimpijskog turnira 1992. godine u Barceloni. Bio je član legendarnog Dream teama koji je u Barceloni osvojio zlatnu medalju nakon pobjede protiv Hrvatske u finalu turnira. Bio je poseban po mnogo čemu u svih dijelovima košarkaške igre. Sjajan strijelac, asistent, ali i izvanredan obrambeni igrač. Isticao se i izvrsnim osjećajem za presjecanje lopte, razumio je igru i nevjerojatno lakoćom je predviđao suparničke poteze. Novinari su voljeli govoriti da je uvijek vidio jedan ili dva poteza unaprijed, kao šahist. Na NBA draftu 1978. godine kao šesti izbor Celticsi su izabrali 206 cm visokog Larrya Birda. Bird se odlučio pohađati i četvrtu godinu sveučilišta i nije se odmah pridružio Celticsima. Celticsi su dobili prava na potpisivanje ugovora s Birdom prije isteka roka do drafta 1979. Nekoliko dana prije isteka roka Bird je potpisao ugovor vrijedan 650 tisuća američkih dolara i time postao članom Celticsa i najplaćenijim početnikom u povijesti NBA lige. Nije puno trebalo da se vidi koliko je i kakvo pojačanje Larry Bird. Ilustracije radi, sezonu prije dolaska Birda Celticsi su imali 29 pobjeda i 53 poraza a s njime u momčadi imali su najbolju sezonu u povijesti i najbolji omjer u NBA ligi te godine, 61 pobjeda i samo 21 poraz. Košarka je momčadski sport u kojem odlučuju pojedinci. To je Bird dokazivao iz sezone u sezonu. Antologijski su postali dvoboji Boston Celticsa i Los Angeles Lakersa koji su, nekako istovremeno s dolaskom Birda, u svoju momčad uzeli Magica Johnsona. U svojoj prvoj sezoni Bird je bio uspješan, prosječno je postizao 21.3 poena, imao 10.4 skokova i 4.5 asistencija. U finalu Istočne konferencije od Celticsa ipak su bili bolji Philadelphia 76ersi. No, vrijeme momčadi iz Bostona tek je dolazilo. Ovo je bio tek početak nadolazeće slave Celticsa. Nakon Birdove prve sezone uprava Bostona dovela je Robert Parisha i krilnog centra Kevina McHalea. S Birdom na niskom krilu i pod košem s McHaleom i Parishom Celticsi su dobili novi, jači i bolji izgled na terenu. Ovaj trojac obilježiti će povijest Celticsa 80-ih godina. U drugoj sezoni Celticsi su predvođeni Birdom ostvarili doigravanje i ponovno se sučelili sa Ervingovim 76ersima. Bird je pomogao nadoknaditi zaostatak od 3-1 i omogućiti Celticsima NBA finale gdje su pobijedili Houston Rocketse u šest utakmica. Bird je prosječno postizao 15.3 poena, 15.3 skokova i 7 asistencija. Ovaj je bio prvi od tri Birdova NBA naslova i prvi od pet nastupa u NBA finalu. Larry Bird je rođen u West Badenu, u Indiani kao sin Georgije Kens i Claudea Jospeha “Joea” Birda. Obitelj Bird pratili su financijski problemi većinu Larryevog djetinjstva. U jednom intervjuu za Sport Illustrated izjavio je da to što je bio siromašan u djetinjstvu kasnije mu je bila glavna motivacija. Birdov otac je imao problema s alkoholom i njegovi roditelji su se rastali, da bi 1975. godine otac Larry Birda počinio samoubojstvo. Unatoč obiteljskim nevoljama Bird je postao odličan košarkaš. Bird je odlučio pohađati sveučilište Indiana State. U svojoj biografiji napisao je kako se nisu dobro odnosili prema njemu i bio je često ismijavan od svojih suigrača u košarkaškoj momčadi na sveučilištu i zbog toga se odlučio na povratak u French Lick gdje je kratko pohađao sveučilište Northwood. Uskoro je dobio posao u uličnoj službi i napustio sveučilište. Nakon godinu dana odlučio se na povratak u košarkašku momčad sveučilišta. Nakon dolaska Billa Hodgesa na mjesto glavnog trenera sveučilišta Bird je pristao na nastupe za košarkašku momčad. Bird je predvodio Sycamorese do NCAA finala protiv Magicovog Michigan Statea. Spartansi su predvodeni Magicom osvojili NCAA naslov pobijedivši Birdove Sycamorese rezultatom 75-64. Te sezone Sycamoresi su završili s omjerom 33-1. Bird je osvojio brojne nagrade za igrača godine. Nakon tri sezone na sveučilištu Bird je imao prosjek od 30.3 poena i postao je petim najboljim strijelcem u povijesti NCAA prvenstva. Rekosmo, poslije dolaska Birda i Magica u NBA ligu ova dva sportaša postali su glavne zvijezde američke košarke. Magicovi Lakersi odnijeli su naslov 1980. godine, Birdovi Celticsi godinu kasnije da bi se Magic vratio osvajanjem naslova 1982. Magic i Bird prvi puta su se susreli u finalu NCAA lige 1979. gdje je Magicov Michigan State odnio pobjedu. Tijekom 80-ih puno puta su se susretali u regularnom dijelu, a i u NBA finalima 1984., 1985. i 1987. godine. Uskoro je rivalstvo Celticsa i Lakersa, a pogotovo Magica i Birda postalo jedno od najvećih rivalstava u sportu. U NBA finalu 1984. Celticsi su pobijedili Lakerse u sedam utakmica, pobijedivši zadnju s rezultatom 111-102. Bird je sjajio… U sezoni 1987/88. Bird je imao najbolje statistike u karijeri, ali Celticsi nisu uspjeli izboriti finale prvi puta u četiri godine. Izgubili su u finalu Istočne konferencije u šest utakmica od Detroit Pistonsa. Bird je iduće sezone odigrao samo 6 utakmica zbog ozljede pete. Bird se vratio 1989. ali je opet imao problema s leđima. U zadnje tri sezone sa Celticsima prosječno je postizao preko 20 poena, 9 skokova i 7 asistencija po utakmici i odveo ih je do tri doigravanja. Birdova leđa sve teže su podnosila teret utakmica. Tijekom sezone 1990/91. Bird je odveo Celticse do omjera 29-5 ali je morao propustiti 22 utakmice zbog ozljeda. Otišao je na operaciju ali bez većeg uspjeha jer je iduće sezone ponovno propustio 37 utakmica. Tijekom finala Istočne konferencije protiv Cleveland Cavaliersa Bird je propustio četiri od sedam utakmica zbog problema s leđima. Nakon Olimpijskih igara u Barceloni 1992. Bird je spominjao umirovljenje od košarke. Neposredno nakon Igara, 18. kolovoza 1992. godine, to je i učinio. Sjećamo se njegovih izjava i o hrvatskom kapetanu Draženu Petroviću. Pričao je: “Dražen je tip igrača kakvog volim! Igrao sam protiv njega mnogo puta, bio je fantastičan šuter i odlično je koristio blokove suigrača. Znate, upoznao sam mnogo ljudi, koji su mu bili bliski i svi do jednog su mi govorili da je on najbolji momak na svijetu. Kad pričam o Draženu, sjetim se Barcelone 1992. gdje je Hrvatska imala doista dobru momčad, no činjenica je da smo mi imali najjaču moguću momčad. Nisam tada mogao dati puni doprinos jer su me leđa strašno boljela”. U svojoj karijeri prosječno je postizao preko 24 poena, 10 skokova i 6 asistencija. Ubrzo poslije Birdovog odlaska iz profesionalne košarke Celticsi su mu odlučili umiroviti dres s brojem 33. I danas se govori da je bio najbolji bijeli košarkaš svih vremena. 