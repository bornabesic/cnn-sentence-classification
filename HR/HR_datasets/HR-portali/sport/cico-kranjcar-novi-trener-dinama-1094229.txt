Cico Kranjčar novi je trener Dinama, objavio je maksimirski klub na svojoj službenoj stranici. Popularni Cico izuzetno je vezan za Dinamo gdje je počeo svoju karijeru da bi 1974. protiv Hajduka debitirao za prvu momčad. Kao igrač je ostvario sjajne rezultate da bi u istom tonu nastavio i u ulozi trenera. Kranjčar je za Dinamo igrao 307 utakmica i zabio 125 golova, a bio je ljubimac navijača te jedan od glavnih igrača kod osvajanja legendarnog naslova prvaka Jugoslavije 1982. godine. Tome je dodao i dva osvojena Kupa (1980. i 1983.). Nakon igračke karijere vratio se u Dinamo kao trener i vodio modre do četiri trofeja (dva prvenstva i dva Kupa), a u bogatoj trenerskoj karijeri posebno se ističe i osvojeni naslov prvaka Hrvatske sa Zagrebom 2002. godine. Bio je i izbornik naše reprezentacije koju je vodio na Svjetskom prvenstvu u Njemačkoj. Novi trener navijačima i javnosti predstavit će se u petak u 13 sati, odmah preuzeti novu ulogu i već u subotu krenuti s momčadi na pripreme u Sloveniju. Kranjčar će na klupi zamijeniti Zorana Mamića koji je iznenada otišao u Al Nassr, klub iz Saudijske Arabije. 