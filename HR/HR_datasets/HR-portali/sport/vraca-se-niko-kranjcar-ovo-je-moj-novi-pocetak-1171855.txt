Niko Kranjčar pri kraju je oporavka nakon teške ozljede prednjeg križnog ligamenta i vjeruje da će biti spreman utakmice Europske lige u kojoj će njegov Glasgow Rangers krenuti od prvog pretkola. Bivši kapetan Dinama i nekadašnji nogometaš Hajduka ozlijedio se u listopadu na treningu nakon čega su s travnjaka iznijeli na nosilima. - Bit ću potpuno spreman za mjesec dana i nadam se da ću igrati na početku kvalifikacija za Europsku ligu. Nismo željeli riskirati s koljenom. No, dobro se osjećam, radio sam vrlo, vrlo naporno - rekao je Kranjčar i dodao: - Osjećam da je ovo moj novi početak u Rangersima. A trener Rangersa Pedro Caixinha nahvalio je bivšeg hrvatskog reprezentativca. - Niko sigurno zna igrati i on će biti naš novi igrač. Kvalitetan je, razumije i ima liderske sposobnosti. On je tip igrača koji može kontrolirati ritam utakmice i potpuno se uklapa u škotski nogomet. Ništa ne mora dokazivati, ali želi odigrati na najvišoj razini u Rangersu - rekao je Portugalac i dodao: - Upoznao sam ga tijekom posljednje faze njegovog oporavka. Mogu vam reći da je veliki profesionalac. Prvi dolazi na trening i posljednji odlazi kući.