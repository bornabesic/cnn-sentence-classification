Rukometaši PPD Zagreba odigrali su u Kutiji šibica posljednju ovosezonsku utakmicu. Suparnik za kraj bila je vinkovačka Spačva koja je došla sa samo sedam igrača i dva vratara. “ Plinari” su pobijedili sa 33:20, uz po šest pogodaka Davida Miklavčića i Dobrivoja Markovića. Treba pohvaliti i vratare - Skok je imao deset, a Jović devet obrana. Prije početka utakmice publika u Kutiji šibica, ali i suigrači velikim su se pljeskom oprostili od vratara Ivana Stevanovića koji nakon pet godina odlazi u redove švicarskog Kadetten Schaffhausena. - Dobio sam cvijeće, ali sam cvijeće dobio i na kraju prošle sezone. Tada sam trebao ići u Njemačku. Već sam potpisao ugovor, onda se zakompliciralo i ostao sam u PPD Zagrebu. Nije mi žao što sam ostao, a valjda ću ovoga puta zaista otići - rekao je Stevanović. Igor Vori podigao je 50. trofej zagrebaša u 26 godina. Zagreb je osvojio svih 26 prvenstava, te 24 kupa Hrvatske. - Evo da sam i ja končano dočekao da budem prvak Hrvatske s nekim klubom. S Nexeom sam bio pet puta drugi. Htio sam dostići Metković koji je sedam puta bio drugi. Imao sam ugovor još dvije godine s Našičanima ali sam otišao prije vremena - rekao je Kasim Kamenica, trener PPD Zagreba. Momčad će još trenirati tjedan dana a onda slijedi zasluženi odmor. Za vrijeme odmora čelnici kluba morat će poraditi na još nekim pojačanjima. Primjerice na mjestu vratara. Za sada se zna da će klub napustiti Velko Markoski, Lovro Šprem i Stefan Vujić. Dolazi Tin Lučin iz Zameta, te Damir Bičanić iz francuskog Chamberya. Još se ne zna hoće li se produžiti ugovor s Dobrivoje Markovićem. Ne zna se ni kakva je sudbina Sandra Obranovića koji je bio na posudbi u Szegedu. - Obranovića sam iz Karlovca doveo u Nexe i kod mene je odlično igrao u oba pravca. Da se mene pita ja bi ga vratio jer mi treba - istaknuo je Kasim Kamenica koji će ovih dana zvati i Ivana Sliškovića koji zbog bolesti ne igra u Veszpremu.