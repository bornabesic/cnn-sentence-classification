Foto: PER  MENADŽER Bešiktaša Seref Yalcin (38) otkrio je novinarima novu senzaciju: sljedećeg ljeta istanbulski bi klub trebao pojačati Shaquille O'Neal.   Sa 38-godišnjim se centrom Boston Celticsa Yalcin sastao u SAD-u, te pregovarao o mogućnosti njegova dolaska u turski klub. Tvrdi da je nekoć najdominantniji centar NBA lige i jedan od ponajboljih visokih igrača svijeta svih vremena iskazao veliko zanimanje za dolazak.  "Ove sezone namjera mu je osvojiti NBA naslov s Boston Celticsima. Nakon toga želi doći u Tursku", prepričao je Yalcin ono što mu je rekao 216 centimetara visoki košarkaš. O'Neal je ljetos potpisao dvogodišnji ugovor sa Celticsima, s tim da je druga godina opcionalna. Uspije li povjerenik natjecanja David Stern uoči sljedeće sezone progurati plan koji podrazumijeva uštede na igračkim ugovorima od tridesetak posto, čime u pitanje čak dolazi štrajk igrača, O'Nealov europski transfer mogao bi postati vrlo izvjestan. "Izvjesno je da će nam se mnogi rugati i ismijavati nas. No, znam da su izgledi da ga dovedemo iznimno veliki" rekao je Yalcin, menadžer koji je ove sezone na dolazak uspio privoljeti tri godine mlađeg Allena Iversona, još jednog iz reda nekoć najboljih košarkaša svijeta. "Allen je sam nazvao Shaqa i poručio mu kako bi volio da mu se priključi",  dodao je Yalcin.