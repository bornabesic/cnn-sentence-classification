Foto: Hina RAFAEL NADAL i Novak Đoković su u nedjelju po 11. put izborili mjesto u četvrtfinalu Roland Garrosa i time se izjednačili s rekorderom Rogerom Federerom.  Nadal je sa 6-1, 6-2, 6-2 svladao sunarodnjaka Roberta Bautistu Aguta, a u četvrtfinalu će igrati protiv još jednog Španjolca Pabla Carrena Buste koji je sa 4-6, 7-6 (2), 6-7 (6), 6-4, 8-6 pobijedio Kanađanina Miloša Raonića.  Branitelj naslova Novak Đoković svladao je Španjolca Alberta Ramos-Vinolasa sa 7-6 (5), 6-1, 6-3 i u četvrtfinalu će igrati protiv Austrijanca Dominica Thiema koji je sa 6-1, 6-3, 6-1 nadigrao Argentinca Horacija Zeballosa. Austrijancu je to drugo uzastopno četvrtfinale u Parizu, gdje je prošle godine zaustavljen tek u polufinalu.   U ponedjeljak će se među četvrtfinaliste u Roland Garrosu po prvi put u karijeri pokušati probiti i najbolji hrvatski tenisač Marin Čilić koji je do osmine finala i dvoboja s Južnoafrikancem Kevinom Andersonom došao bez izgubljenog seta. Čilić protiv Andersona vodi sa 5-1 u međusobnim dvobojima.  Njihov je meč na rasporedu kao treći od 11 sati na terenu Suzanne Lenglen, na kojem će prvo igrati Petra Martić i Jelina Svitolina, a nakon njih Španjolac Fernando Verdasco i Japanac Kei Nishikori. Bacsinszky izbacila Venus Williams Švicarska tenisačica Timea Bacsinszky treću godinu zaredom probila se do četvrtfinala Roland Garrosa, gdje je u nedjelju u osmini finala svladala 36-godišnju Amerikanku Venus Williams sa 5-7, 6-2, 6-1.  Bacsinszky je u prvom setu vodila 5-1 pa dopustila sedmorostrukoj Grand Slam pobjednici niz od šest gemova, kojim je Venus Williams došla do seta prednosti. No, 27-godišnja Bacsinszky je od 2-2 u drugom setu osvojila 10, a izgubila samo jedan gem za konačnih 5-7, 6-2, 6-1.  Bila je to repriza njihovog prošlogodišnjeg dvoboja u osmini finala Roland Garrosa, u kojem je Švicarka slavila u dva seta (6-2, 6-4).  Bacsinszky će za svoje drugo polufinale u Roland Garrosu i uopće na Grand Slam turnirima igrati protiv domaće uzdanice, Kristine Mladenović, koja je u nedjelju iz turnira izbacila braniteljicu naslova Garbine Muguruzu Blanco. Dodig i Mirza u četvrtfinalu mješovitih parova Ivan Dodig i Indijka Sania Mirza stigli su do četvrtfinala turnira mješovitih parova u Roland Garrosu, nakon što su u nedjelju nadigrali Ukrajinku Jelinu Svitolinu i Novozelanđanina Artema Sitaka sa 6-2, 6-4.  Dodig i Mirza su prošlogodišnji finalisti Roland Garrosa i u statusu 2. nositelja ovogodišnjeg turnira. Hrvatsko-indijski par je do finala stigao i na ovogodišnjem Australian Openu, ali na svoj prvi zajednički Grand Slam naslov još uvijek čekaju.   RG, tenisači - 4. kolo  Pablo Carreno Busta (Špa/20) - Miloš Raonić (Kan/5) 4-6, 7-6 (2), 6-7 (6), 6-4, 8-6  Rafael Nadal (Špa/4) - Roberto Bautista Agut (Špa/17) 6-1, 6-2, 6-2  Dominic Thiem (Aut/6) - Horacio Zeballos (Arg) 6-1, 6-3, 6-1  Novak Đoković (Srb/2) - Albert Ramos-Vinolas (Špa/19) 7-6 (5), 6-1, 6-3   RG, tenisačice - 4. kolo  Jelena Ostapenko (Lat/) - Samantha Stosur (Aus/23) 2-6, 6-2, 6-4  Caroline Wozniacki (Dan/11) - Svjetlana Kuznjecova (Rus/8) 6-1, 4-6, 6-2  Kristina Mladenović (Fra/13) - Garbine Muguruza Blanco (Špa/4) 6-1, 3-6, 6-3  Timea Bacsinszky (Švi/30) - Venus Williams (SAD/10) 5-7, 6-2, 6-1  3. kolo  Jelina Svitolina (Ukr/5) - Magda Linette (Polj) 6-4, 7-5  PETRA MARTIĆ (HRV) - Anastasija Sevastova (Lat/17) 6-1, 6-1  Veronica Cepede Puyg (Par) - Mariana Duque-Marino (Kol) 3-6, 7-6 (2), 6-3  Karolina Pliškova (Češ/2) - Carina Witthoeft (Njem) 7-5, 6-1