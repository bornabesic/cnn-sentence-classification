Edo Trivković (52) bez sumnje je jedan od najboljih nogometnih sudaca koje je Hrvatska imala, a ostat će upamćen po respektu i poštenju. Trivković je sigurno i najbolji sudac koji nikada nije sudio najveći hrvatski derbi. Imao je taj peh da je Splićanin pa nije mogao suditi klubu iz svog grada. U 1. HNL sudio je od 1992. do 2008. i pritom upisao 197 nastupa kao glavni sudac te još 43 kao pomoćnik. Više utakmica od Ede Trivkovića vodio je samo Ivan Bebek – 208. Nogomet preslika društva Trivković je danas daleko izvan nogometa, a za razgovor smo ga uhvatili dok se spremao za – školu! – Profesor sam tjelesnog u Osnovnoj školi Split 3. Nema ništa ljepše nego raditi s djecom, baš uživam. Predajem i na Kineziološkom fakultetu – rekao nam je Trivković. Naravno, pratio je Edo šou koji se nedavno odvijao oko sudaca, prvo Batinićev veliki previd u Vinkovcima, potom i padanje mnogih sudaca na testovima i normama... – Nije uopće sporno da je Batinić teško pogriješio, ali mislim da je ipak sve predimenzionirano, i da kod Batinića nije bilo namjere da pomogne Dinamu. No, kod nas kao da svi žive od sudačkih pogrešaka, pa se o tome piše kao o najvažnijoj stvari u državi. A ja vam tvrdim da je sudački posao težak kao i svaki drugi te da i suci imaju pravo na pogrešku. Uostalom, griješi baš svaki čovjek u poslu koji radi – rekao je Trivković, pa dodao: – Trenutačno je veliko nepovjerenje u suce, ali i u sve državne institucije. Takvo smo društvo, koje je još u razvoju, mnoge stvari još ne funkcioniraju, pa onda ljudi nemaju povjerenja. Hoću reći da je nogomet ustvari samo preslika našeg društva. Trivković naglašava i da je Batinićeva pogreška predimenzionirana samo zato što se radilo o utakmici Dinama. Organizacija je u problemima – Da je sudac tako pomogao Rijeci, sto posto sam siguran da bi sve dobilo manju dimenziju. Sudačka organizacija je u problemima, ali nije ona glavni razlog lošeg stanja u hrvatskom nogometu. – Prvo treba riješiti glavne probleme u nogometu, a poslije će onda lakše biti u red dovesti i sudačku organizaciju. Kod nas se sve radi naopako. Nakon Batinićeve pogreške mnogi su zazivali ostavke u HNS-u, Šukerovu ili ne znam već čiju. E, pa to baš i ne ide tako. Sjećam se kada je prije nekoliko godina u Ligi prvaka norveški sudac Øvrebø pokrao Chelsea, ali tada nitko itko zbog toga zazivao smjenjivanje šefa Uefe Michela Platinija. Ulica ne rješava probleme, trebaju ih rješavati sportske i državne institucije – naglašava Trivković. Kao bivšeg prvoligaškog suca Trivkoviću je zasmetalo što su nakon Vinkovaca svi “udarili” po Batiniću, a nitko nije kao krivca označio i Soudanija, koji je sjajno odglumio jedanaesterac, i tako zavarao osječkog suca. – Nogometaši koji tako odglume prekršaj za mene su varalice, i zato mi je žao što se nitko nije bavio Soudanijem. Na osnovi fair-playa takve bi igrače trebalo kažnjavati poslije pregleda TV snimke. Da ih se kažnjava, sigurno bi to puno rjeđe radili – naglašava Trivković. Bebek u Egiptu i S. Arabiji Posljednjih dana mnogi su postavili pitanje bi li najvažnije utakmice HNL-a trebali suditi stranci? Ako nam već tri najbolja kluba vode strani treneri, možda bismo trebali razmisliti i o djeliteljima pravde iz inozemstva, koji ne bi bili opterećeni odnosima u hrvatskom nogometu. – Iako sam nekada i sam sudio utakmice u drugim zemljama, načelno sam protiv toga da nam stranci sude HNL. Možda samo neku ključnu utakmicu, primjerice ako će Rijeka i Dinamo igrati ključni dvoboj za prvaka, pa neka to sudi stranac kako bismo zaštitili domaće suce, a i psihološki utjecali na stanje u nogometu – kaže Trivković. A koja je uopće procedura za dovesti stranca da nam sudi derbi? – Treba se to zatražiti od Uefe, a onda direktno dogovoriti sa Savezom iz čije je zemlje sudac. Tako sam ja 2004. i 2005. godine sudio u Mađarskoj. Prvo sam 2004. sudio ključnu utakmicu za naslov između Újpesta i Ferencvarosa, a godinu poslije i finale kupa između Ferencvarosa i Soprona. Prva utakmica bila je relativno lagana za odraditi, a u drugoj je bilo vatreno. Podijelio sam čak četiri crvena kartona, tri Ferencvarosu, a jedan Sopronu – rekao je Trivković. Mađari su bili vrlo zadovoljni njegovim suđenjem, nije ostalo nikakvih repova. Nije Trivković jedini hrvatski sudac koji je sudio u inozemnim prvenstvima. Ivan Bebek dva je puta dijelio pravdu u Saudijskoj Arabiji, a jednom u Egiptu. Preveliki pritisak Inozemni ligaški debi doživio je Bebek 2008. godine u velikom derbiju egipatskog prvenstva između Al-Ahlyja i Zamaleka, a u Saudijskoj Arabiji debitirao je 2010. godine u utakmici Al-Nasra i Al-Ahlyja. Saudijci su bili jako zadovoljni kako je Bebek odsudio pa su ga pozvali i 2015. godine, suditi Al-Nasr – Al Shabab. Očito je da je i našim sucima lakše dijeliti pravdu u inozemnim derbijima nego hrvatskim jer kod nas je pritisak često neizdrživ. >>Za više sporta posjetite našu Facebook stranicu Večernji list - Sport. >>O ovome bruji cijeli svijet: Je li sudac pomogao Barceloni? 