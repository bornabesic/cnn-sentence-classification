Foto: Hina  GRAD Split nije uspio izglasati proračun za 2017. godinu, što je dovelo u opasnost brojne sportske kolektive koji ovise o gradskoj pomoći. Ipak, Hajduk im je odlučio pomoći. Prema pisanju Dalmatinskog portala, Hajduk će posuditi 1,5 milijuna kuna Splitskom savezu športova koji će ista sredstva proslijediti klubovima koji moraju plaćati troškove organiziranja natjecanja ili putovanja, a takvih ima u nogometu, košarci, vaterpolu, atletici... Inicijativa je potekla od Uprave kluba na čelu s Ivanom Kosom, te se sada traži odobrenje od Nadzornog odbora kako bi se ugovor potpisao. Već su kontaktirani pročelnici za sport u gradu, kao i predsjednik saveza sportova Ivan Veštić. Jasno, jednom kada Grad Split izglasa novi proračun, vratit će pozajmicu Hajduku, ali to ne umanjuje lijepu gestu i nastojanje Hajduka da u ovom tranzitnom razdoblju klubovi zadrže barem funkcionalnu razinu financijske strukture.