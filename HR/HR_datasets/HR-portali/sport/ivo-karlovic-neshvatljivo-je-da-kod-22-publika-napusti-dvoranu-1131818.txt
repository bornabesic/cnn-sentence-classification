Za razliku od izbornika Željka Krajana, Ivo Karlović ipak je uspio nešto i odspavati nakon poraza u meču za koji su mnogi rekli da je bio najvažniji u karijeri najvišeg tenisača na teniskom turniru. Je li Diva sa Šalate doista sputala ta prilika da bude junak nacije? – Nije me to sputalo. U neku ruku nadao sam se da će sve završiti Marin, a u drugu sam se nadao da ću ja biti čovjek odluke. Na počecima prvog i drugog seta, ja neke svoje prilike nisam iskoristio, a Delbonis je nevjerojatno reternirao. Servise iznad 200 kilometara na sat vraćao mi je kao da serviram 160 na sat. Razočaran sam što nisam donio presudni bod, no sutradan mi je ipak bilo nekako lakše. Nije li Ivo Karlović na kraju ispao žrtva situacije? – Ne bih rekao da sam žrtva jer sam odlučio pomoći ovim momcima s kojima sam u jako dobrim odnosima. Doduše, nadam se da dečkima više neću biti potreban jer ja ću sljedeće godine imati 38 godina i oni će svi biti zdraviji nego ja. Primijetio je Ivo da je znatan dio hrvatskih navijača napustio dvoranu prije njegova nastupa i poprilično je neshvatljivo da ljudi odu kući uoči najvažnijeg meča finala. Je li možda i to utjecalo na njegovu izvedbu? – Nije jer je bilo važnijih stvari o kojima sam morao razmišljati od gledanja tko je ostao, tko nije. U neku ruku to je neshvatljivo, no treba znati da su Čilić i  Del Potro igrali jako dug meč pa su neki imali i drugih obveza, a nekima se više nije dalo gledati.