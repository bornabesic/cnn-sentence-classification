Foto: Hina NA Skupštini regionalne košarkaške ABA lige koja je danas održana u Zagrebu, odlučeno je da od iduće sezone u tom natjecanju sudjeluje 12 umjesto dosadašnjih 14 klubova. Uvedeno je i juniorsko natjecanje, ali i Superkup koji će se igrati u Baru. To znači da će Srbija i Hrvatska imati po tri kluba, a Slovenija, Bosna i Hercegovina, Crna Gora i Makedonija po jedan. Još dva mjesta pripast će klubovima iz država čiji su klubovi u sezoni 2016/17. ostvarili najbolje koeficijente, odnosno Srbiji i Crnoj Gori. Već sad je jasno da će se u sezoni 2017/18. u regionalnoj ligi boriti Cedevita, Zadar, Cibona, Olimpija, Budućnost, MZT, Mornar i Igokea, dok će preostala četiri mjesta iz Srbije biti određena na osnovu plasmana u ligi. U odnosu na prošlu sezonu neće biti Krke i Karpoš Sokolija. Skupština je navela i da pokreće Superkup u Baru "sa željom da on postane tradicija i da okuplja najbolje ekipe", ali se ne navode nikakvi drugi detalji. Skupština lige odlučila je i da tijekom iduće sezone organizira turnire za igrače do 19 godina, a ocijenila je kako je za razvoj košarke u regiji "neophodno u što kraćem roku" pokrenuti drugu ABA ligu. Poručeno je i kako je ABA liga po svim osnovama napravila korak naprijed, odgovorila na mnoge izazove i izgradila čvrste temelje za dalji razvoj. U skladu s tim postavljene su jasne smjernice i prioriteti u daljem radu. Ostvarena je financijska dobit koja će u skladu s jednoglasnom odlukom Skupštine biti ravnomjerno podijeljena na klubove sudionike.