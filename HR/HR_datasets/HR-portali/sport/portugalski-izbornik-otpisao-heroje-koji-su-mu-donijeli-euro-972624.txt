Foto: Getty Images/Guliver Image IZBORNIK portugalske nogometne reprezentacije Fernando Santos objavio je popis kandidata za predstojeći Kup Konfederacija, na kojem nema junaka s Europskog prvenstva u Francuskoj Renata Sanchesa i Edera.  Portugal je na Euru osvojio prvo mjesto pobijedivši u finalu Francusku 1:0 Ederovim golom, dok je Sanchez bio jedan od igrača koji su obilježili EP.   Međutim, kako se ove sezone nisu previše naigrali u svojim klubovima, Santos ih je prekrižio za predstojeće obaveze portugalske vrste. Aktualnog europskog prvaka prvo očekuje prijateljska utakmica protiv Cipra, zatim ogled protiv Latvije u kvalifikacijama za SP 2018. godine te nastup na Kupu Konfederacija u Rusiji.  "Eder i Sanchez su igrači koji su obilježili europsko prvenstvo i donijeli neviđenu radost našim navijačima. Međutim, ove sezone nisu igrali previše i zbog toga nisu na popisu. Takav je život", poručio je Santos.  Eder je trenutačno član francuskog Lilla i ove sezone zabio je šest golova, dok je Sanchez upisao svega 17 nastupa u dresu njemačkog prvaka Bayerna.  Portugal će protiv Cipra igrati 3. lipnja, a šest dana kasnije na rasporedu je utakmica protiv Latvije u skupini B europskih kvalifikacija za SP. Portugalci potom sele u Rusiju, gdje ih od 17. lipnja do 2. srpnja očekuje nastup na Kupu Konfederacija. Portugal će igrati u skupini A protiv Meksika (18. lipnja), Rusija (21. lipnja) i Novog Zelanda (24. lipnja).   VRATARI: Rui Patricio (Sporting Lisabon), Beto (Sporting), Jose Sa (Porto)  BRANIČI: Bruno Alves (Cagliari), Cedric Soares (Southampton), Eliseu (Benfica), Nelson Semedo (Benfica), Jose Fonte (West Ham), Luis Neto (Zenit St. Petersburg), Pepe (Real Madrid), Raphael Guerreiro (Borussia Dortmund)  VEZNI:  Adrien Silva (Sporting), Andre Gomes (Barcelona), Danilo Pereira (Porto), Joao Mario (Intern), Joao Moutinho (Monaco), Pizzi (Benfica), William Carvalho (Sporting Lisbon)  NAPADAČI: Andre Silva (Porto), Bernardo Silva (Monaco), Cristiano Ronaldo (Real Madrid), Gelson Martins (Sporting Lisbon), Ricardo Quaresma (Besiktas), Nani (Valencia)