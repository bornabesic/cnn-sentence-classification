Rijeka je "preživjela" prvu noć kao prvak Hrvatske. Prava fešta započela je na Rujevici odmah po završetku utakmice, a slavlje se do ranog jutra preselila u brojne riječke kafiće. Jednostavnijim rječnikom: Rijeka je noćas gorjela. Nogometaši Rijeke u kasnim su satima napustili Rujevicu, a onda se pridružili tisućama navijača na Gatu Karoline Riječke. Tamo se pjevalo i plesalo, održan je i koncert u slavu riječkih nogometaša. Igrači su se vrlo brzo, zajedno sa cjelokupnim stručnim stožerom, ali i radnom zajednicom, preselili u riječki pub Phanas, teško je i pogoditi do kada su slavili u sjajnoj atmosferi. Iskreno, ne bismo se čudili da i dalje poneki igrač Rijeke slavi u spomenutom klubu. Koliko smo zapazili, među prvima su prema kući otišli Leonard Zuta i Goodness Ajayi, a "kolovođa" cijele priče opet je bio Marko Vešović. Koji se očigledno i s mikrofonom u ruci dobro snalazi kao s loptom u nogama... Zanimljivo, nogometaši Rijeke pjevali su sve i svašta. Na repertoaru je bila većina kvarnerskih pjesama, ali smo u Phanasu (koji je noćas bio premalen za sve navijače, ispred puba ostalo je stotinjak navijača) slušali i dalmatinske klape, slavonske lole, pa i poneku zagorsku popevku. Bilo je baš svega, svatko je pronašao nešto za svoj gušt. Marko Vešović je u riječkom pubu Phanas često bio s mikrofonom u ruci. Među raspoloženijima je svakako bio i Andrej Prskalo koji je u "gluho doba noći" postao svjestan svega što je ova momčad napravila. - Zaslužili smo, stvarno smo zaslužili taj naslov - poručio je Prskalo, pa odmah otkrio i veliku tajnu: - Da, Lešković nam je čestitao na naslovu prvaka. Ma i to među prvima. Zašto i ne bi?! OK, on je sada igrač Dinama, ali mi smo i dalje veliki prijatelji. Čujemo se, razgovaramo, ostali smo u dobrim odnosima. Zahvaljujem mu na čestitkama, oduvijek je bio odličan igrač i još bolja osoba." Burnu noć vjerojatno je imao i Matej Mitrović, koji se vjerojatno u dalekom Istanbulu nije naspavao. Mobiteli su radili, svaki, ali baš svaki igrač Rijeke sjetio se tijekom slavlja i svog bivšeg suigrača. Zanimljivo, o Leškoviću su pričali i oni (Župarić) koji nisu s njim dijelili svlačionicu.