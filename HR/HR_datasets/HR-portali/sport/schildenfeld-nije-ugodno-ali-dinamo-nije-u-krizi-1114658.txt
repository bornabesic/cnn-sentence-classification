Nogometaši Dinama sinoć su poraženi i treću utakmicu zaredom, drugu u prvenstvu. Rijeka je u derbiju slavila 5:2 i učvrstila prvo mjesto, a modri su pali na treće mjesto pa nakon susreta ostao i bez trenera. Naime, Cico Kranjčar podnio je ostavku. - Rijeka je bila bolja večeras i čestitam im. Oni rastu i vidi se njihov napredak. Naravno da nam je žao zbog poraza na Rujevici. Mi kao ekipa znamo kako je to danas izgledalo, ali znamo i što je Dinamo i kako treba izgledati. Trebamo se vratiti, utakmice ne čekaju da se vratimo nego trebamo što prije ići dalje. Mislim da nije kriza izgubiti dvije utakmice u prvenstvu. To je dio nogometa, nije ugodno, ali trebamo gledati naprijed, rekao je Gordon Schildenfeld. Kapetan Domagoj Antolić bio je razočaran. - Rijeka je zaslužila pobjedu, moramo to priznati, bili su bolja momčad. Ovo nas mora ojačati i trebamo se okrenuti nadolazećim utakmicama. Mislim da smo imali jako dobre rezultate od početka sezone, ali očigledno smo pali u formi. Uz to, svaki trener ima svoju viziju, na nama je da odgovorimo na to na terenu. Žao nam je zbog ovog poraza, rekao je Antolić. 