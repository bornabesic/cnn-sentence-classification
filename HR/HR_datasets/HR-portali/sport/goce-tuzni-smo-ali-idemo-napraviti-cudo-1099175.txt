Prva je utakmica uvijek najteža jer u nju se ulazi s dosta nepoznanica. Dinamova prva utakmica ove sezone bila je još teža od onih u prošlim sezonama. Uobičajeno, plavi kreću u novu sezonu u kvalifikacijama za Ligu prvaka. Dosad su znali imati znatno bolji ždrijeb negoli je to sada bio makedonski Vardar. Imali su i trenera koji uglavnom nije bio nov i nije startao kad su već krenule pripreme, a Zlatko Kranjčar uletio je u vatru nakon iznenadne odluke Zorana Mamića da napusti klub i ode u Al Nassr i sa sobom povede kompletan stručni stožer. Kranjčar nije imao mnogo vremena mijenjati koncepciju priprema koju je posložio Zokijev stožer pa ni, dojam je, samu igru. K tome, reprezentativce Pjacu, Ćorića, Roga i Schildenfelda dobio je samo nekoliko dana prije ove utakmice u Skoplju. A trojica od te četvorice, osim Schildenfelda, teško mogu biti potpuno koncentrirana kad se svakodnevno oko njih vrte pozivi velikih klubova, kad se spominju milijuni eura. Imamo veliku prednost Uostalom, Marko Pjaca bio je u Skoplju, ali na kraju samo kao gledatelj. Uz to što je bolestan, on odlazi u Juventus, Ćorić i Rog su igrali, ali i kod njih je odlazak još kako moguć. Kranjčaru tako nije lako raditi, čovjek ne zna tko će mu sutra doći na trening. Zbog svih tih objektivno otegotnih i nimalo ugodnih okolnosti pobjeda plavih (2:1) u Skoplju dobila je na težini. Iako taj rezultat ne jamči baš ništa i odluka o putniku u treće pretkolo past će tek oko 23 sata u srijedu u Maksimiru, start pobjedom izuzetno je važan. Pa i za taj uzvrat, Cico je dobio sedam novih dana za rad. – Imamo veliku prednost i svjesni smo toga, ali isto tako moramo biti oprezni i ne smijemo dozvoliti Vardaru da nas iznenadi. Ipak, uvjeren sam da naša kvaliteta i iskustvo neće dozvoliti iznenađenje. Zadovoljni smo i sretni, ali objema nogama na zemlji – kazao je Kranjčar. Cico mora ‘začepiti’ rupe I mora biti oprezan jer iskusan je trener i vidio je da su njegovi igrači ponudili Vardaru lijepu nisku prigoda i da je sve moglo završiti drukčije. Do srijede te rupe mora ‘začepiti’, previše je Vardar puta prijetio Ježini, pogađao vratnice i prečku, a Dinamo je preozbiljna momčad da bi se oslonio na sreću i u drugoj utakmici. U Makedoniji su lijepo dočekali plave, priredili im krasnu večeru prije utakmice, vrhunsku zabavu, ali onda ih i na lijepom stadionu Filip II. Makedonski upozorili da nisu samo dobri zabavljači i domaćini već i ozbiljna nogometna momčad koja će u Zagrebu tražiti svoju šansu. Doduše, sad se prvo moraju oporaviti od ovog poraza. – Dečki su sad tužni, razočarani što nije drukčije završilo. No vjerujem u njih i uvjeren sam da ćemo igrati bolje u Zagrebu. Napravit ćemo sve da se dogodi čudo, koliko god nam je jasno da će to biti teško. No ne kanimo odustati, mogu obećati da ćemo naporno raditi za taj uzvrat u Maksimiru i nadati se da ćemo sad mi imati sreće, da neće biti kao u Skoplju – kaže bivši kapetan Dinama i trener Vardara Goce Sedloski. Najavio je analizu igre svoje momčadi, no analizom će se morati pozabaviti i Kranjčar, Vardar je jako dobro izlazio u kontranapade i polukontranapade, lako je probijao linije Dinama koje nisu bile dovoljno kompaktne. – Ukupno je naša pobjeda zaslužena, bolji smo od Vardara, ali i oni su pokazali da su jako opasni, uoči uzvrata bi bilo jako opasno opustiti se – dodao je kapetan plavih Domagoj Antolić. Ono što ide na ruku plavima za uzvrat činjenica je da će Vardar, iako možda ne od prve minute, morati jurnuti i tražiti dva pogotka da bi prošao u novu rundu kvalifikacija, a to bi onda otvorilo koridore plavima za brze kontranapade, bilo bi tada dosta prostora. Ono što je još dobro je realizacija – Dinamo je imao jedan udarac u okvir (i još jednu vratnicu), a zabio je dva pogotka. Dosad je imao uvijek puno šansi i udaraca, a zabijao malo golova. Dinamo je u Skoplje putovao preko Ljubljane. Na put je krenuo u ponedjeljak ujutro, s dva autobusa do Ljubljane odakle su letjeli u Skoplje. Tamo su ih namučili Vardar i skopska sparina, a onda su u srijedu oko 14 sati krenuli prema Zagrebu da bi tek u srijedu navečer došli u Zagreb. Prema jednom izvoru, u zrakoplovu koji iz Zagreba leti u Skoplje nije bilo dovoljno mjesta za momčad, a prema drugima je let iz Ljubljane bio znatno jeftiniji. Slobodni zrakoplov za čarter let u ovim je ljetnim mjesecima jako teško dobiti. Plavi će već sutra gledati prema Nyonu i čekati ime mogućeg suparnika u trećem pretkolu Lige prvaka, slijedi im nedjeljna utakmica s Lokomotivom, u srijedu uzvrat s Vardarom pa onda derbi na Poljudu koji bi mogao dobiti novi termin zbog obveza i Dinama i Hajduka u Europi. 