NAKON što je Rijeka domaćom pobjedom protiv Osijeka došla do gotovo nedostižnih osam bodova prednosti u odnosu na drugoplasirani Dinamo, navijači kluba s Rujevice već su počeli zaneseno razmišljati o kvalifikacijama za Ligu prvaka i šansama za prolazak u skupine najcjenjenijeg klupskog nogometnog natjecanja svijeta. Rijeka prvi klub koji nakon 11 godina dominacije Dinama ide prema Ligi prvaka Tako bi po prvi put nakon 11 godina jedan hrvatski klub, a da to nije Dinamo, trebao nastupiti u pretkolima Lige prvaka. Posljednji put, u sezoni 2005./2006., bio je to splitski Hajduk pod vodstvom Miroslava Blaževića koji je već na prvoj prepreci ispraćen sa sramotnih 8:0 u dvije utakmice od mađarskog prvaka Debrecena. Ono što je pak prava sreća za Rijeku, najavljene promjene u kvalifikacijskom sustavu LP bit će na snazi tek od sezone 2018./2019., tako da je put do natjecanja po skupinama ipak nešto lakši. Naravno, s obzirom na ponešto niži koeficijent u odnosu na Modre, ekipa Matjaža Keka neće imati status nositelja ni u trećem ni u četvrtom pretkolu. Dinamo bi u pretkolu vjerojatno bio nositelj, Rijeka to neće biti Iako su Riječani strašno napredovali u posljednje četiri godine, posebice rezultatima u one dvije sezone kad su vrlo uspješno igrali skupine Europa lige, a njihov koeficijent porastao s 4.9 na 15.50, ipak je to još daleko od Dinamovih 26, koji uz dozu sreće osiguravaju i status nositelja u play-off, no krenimo redom. Kao i prošle godine, hrvatski prvak priključit će se natjecanju u drugom pretkolu, gdje će imati status nositelja. U ovoj fazi, barem po sadašnjim projekcijama, najteži zadatak za momčad s Rujevice mogli bi predstavljati Dundakl, Vardar, Željezničar i Jagelonija, dok se s druge strane, najlakšim zadatkom čine Samtredia, Zeta te Hibernians. Ako uspješno prođe prvu prepreku, Rijeka u ovom trenutku nije nositelj u trećem pretkolu. Prisjetimo se, radi se o pretkolu koji u slučaju ispadanja osigurava play-off Europa lige. S već spomenutim koeficijentom 15.50, Rijeka je trenutno četvrti najbolji nenositelj, što znači da bi se u slučaju sretnog raspleta teoretski mogla dokopati statusa nositelja.  Rijeci do skupine LP treba čudo Ako ostane među nenositeljima, za protivnike može dobiti Olympiakos, Celtic, Red Bull, Kopenhagen, BATE i APOEL, redom sjajne klubove protiv kojih bi bilo jako teško igrati. A ako s druge strane upadne među nositelje, situacija će biti drastično lakša. Za protivnike tada može izvući Žalgiris, Žilinu, FH te Hapoel Beer Sheeva. U slučaju da prođe u četvrto pretkolo, što će biti iznimno zahtjevno, tamo Rijeka gotovo sigurno neće biti nositelj, što onda opet znači sudar s jednim od već navedenih klubova iz reda Olympiakosa, Celtica te Kopenhagena. Naravno, ova će se tablica još mijenjati jer prvenstva nisu završena, pa će stoga biti vrlo zanimljivo ispratiti konačni rasplet Rijeka će se kroz kvalifikacije pokušati ugurati u Ligu prvaka, no za razliku od Dinama, njoj će put do skupina biti puno teži i zahtjevniji nego što bi bio Modrima. Misli li Rijeka zaigrati s nogometnom elitom, morat će u pretkolima izbaciti barem dva favorita. S druge strane, Dinamo će na putu do skupina Europa lige imati znatno lakši posao. Sve do play-offa Modri će biti nositelj i imat će nemjerljivo lakše protivnike nego što bi ih imali da se bore za Ligu prvaka. Prođe li Rijeka barem treće pretkolo Lige prvaka, imat će zagarantiran nastup u jednoj od skupina Europa lige, pa bi, u slučaju da Dinamo također izbori skupinu, hrvatski klubovi imali čak dva predstavnika u Europa ligi, što bi hrvatskom nogometu donijelo dosta bodova na Uefinoj ljestvici. Kako smo već napomenuli, Rijeka će do čuda i Lige prvaka morati proći užasno zahtjevne rivale, momčadi koje imaju znatno veći budžet i kvalitetu, no dobra je vijest da će na tom putu barem preskočiti protivnike iz Njemačke ili Turske, ekipe s kojima se do sada susretala na putu do skupina Europa lige. Je li ovo napokon prava šansa da Dinamo nakon 47 godina prezimi u Europi? Što se tiče Dinama, Modri bi ove sezone mogli napraviti značajan iskorak i nakon 47 godina napokon prezimiti u Europi. Naravno, Dinamo je tu priliku imao i svih ovih godina kada bi upadao u Europa ligu nakon nes(p)retnih poraza u pretkolima LP-a od Sheriffa, Aalborga ili Austrije, kad su bili favoriti, pa su Europa ligu shvaćali kao natjecanje u kojem moraju igrati po kazni. Ovaj put bi psihološki momentum mogao biti drugačiji, a dovede li Dinamo nekoliko kvalitetnih pojačanja i promijeni li katastrofalnu krvnu sliku momčadi, tko zna, svašta je moguće.  Evo zašto je važnije igrati skupinu LP, pa makar tamo bili topovsko meso, nego briljirati u EL Što se tiče zarade, ona je najveći razlog zbog čega momčadi po svaku cijenu žele u Ligu prvaka, pa makar tamo predstavljale topovsko meso za velikane. Naime, Rijeka bi više zaradila samo ulaskom u play-off Lige prvaka, nego da uđe u jednu od skupina Europa lige i tamo osvoji nekoliko bodova. Nastup u 2. pretkolu Lige prvaka Uefa honorira s 320.000 eura, u 3. pretkolu s 420.000, a za ulazak u playoff klubovi dobiju tri milijuna. Ulazak u skupinu Lige prvaka je čak 13 milijuna eura. Dinamo će svakako financijski biti na velikom gubitku. U Europskoj ligi plavi bi krenuli iz 2. ili 3. pretkola (ovisno o finalu kupa). Nastup u 2. pretkolu Uefa nagrađuje s 225.000 eura, u trećem s 235.000, a u playoffu s 245.000 eura. Dok je ulazak u skupinu Europske lige 2,6 milijuna eura.