Posljednja kvalifikacijska Turneja radosti Sportskih igara mladih održana je danas u Malom Lošinju. Uz prigodni program povodom proslave Dana Osnovne škole Maria Martinolića, Mali Lošinj postao je središnje mjesto amaterskog sporta u Hrvatskoj. Baklju Igara donio je predstavnik sportaša Grada pedagog prof. Ivan Žeželj, dobitnik nagrade za životno djelo u sportu u 2016. godini zajedno s djecom osnovnih škola. Plamen Igara zapalili su zajedno sa gradonačelnicom Anom Kučić, ravnateljicom Osnovne škole Maria Martinolića Olivelom Franko i predstavnicom Sportskih igara mladih Moranom Begač. Tim je činom označen početak sportskih aktivnosti u Malom Lošinju. U obraćanju prilikom otvorenja gradonačelnica Ana Kučić je istaknula: „Zadovoljstvo mi je što ponovno možemo ugostiti Sportske igre mladih u našem gradu. Otok Lošinj poznat je kao grad vitalnosti i zdravlja, u koje možemo svrstati i sport. Svesrdno radimo na podizanju svijesti naših najmlađih kako se kroz sport razvijaju zdrave navike, ali sklapaju i nova prijateljstva. Nadam se da se vidimo i sljedeće godine u još većem broju.“ Ravnateljica Olivela Franko naglasila je kako su se ovdje okupila djeca svih okolnih otočkih škola, njih više od šest stotina, kako bi pokazala natjecateljski duh. „Ponosna sam što smo danas proslavili i naš rođendan u okviru Sportskih igara mladih. Ovdje smo radi djece, jer ovo je njihov dan.“ Nakon otvorenja uslijedila su natjecanja u graničaru i atletici - utrci na 60 metara. Pobjednici su se plasirali na Državnu završnicu Sportskih igara mladih koja će se održati u srpnju u Umagu. Ekipa „4. A“ pobjednik je neizvjesnog nadmetanja u finalu graničara za 2006. godište i mlađi, dok je u kategoriji 2008. godište i mlađi pobjedu odnijela ekipa „2. B“. U velikoj utrci osnovnoškolaca na 60 metara u kategoriji 2006. godište i mlađi kod djevojčica prvoplasirana je Iris Štuc, dok je kod dječaka pobjedu odnio Kruno Budinić. U kategoriji 2008. godište i mlađi pobijedili su Noemi Gadža i Leon Domika. U Šahovskom klubu Lošinj održalo se natjecanje djevojčica i dječaka u šahu za 2006. i 2002. godište. Rezultati: 2002. godište. 1. mjesto Josip Mikić, 2. mjesto Frane Devčić, 3.-4. Petar Pavličić, Lena Kunda; 2006. godište 1. mjesto Antonio Hadžikadunić Jurjako, 2. mjesto Sanjin Stipić, 3. Karlo Muškardin. Kroz Turneju radosti Sportskih igara mladih ove je godine prošlo više od 10.000 djece, koja su se natjecala u graničaru i atletici – utrci na 60 metara u 14 hrvatskih gradova. U finalna natjecanja, koja će se održati od 08. do 12. srpnja u Umagu, plasiralo se ukupno 470 djece godišta 2006. i 2008. U četiri dana imati će priliku besplatno uživati u čarima Umaga koje će obojati sportskim bojama svojih gradova. Pobjednici finalnih turnira, sudjelovati će na Međudržavnoj završnici gdje će odmjeriti snage sa djecom iz Bosne i Hercegovine i Srbije u Splitu u kolovozu. Najveća sportska manifestacija u Hrvatskoj počinje se pripremati za velika finala.