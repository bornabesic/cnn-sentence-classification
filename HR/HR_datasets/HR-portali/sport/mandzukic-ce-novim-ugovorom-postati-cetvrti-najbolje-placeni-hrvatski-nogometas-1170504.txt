Mario Mandžukić (30) ove je sezone postao neizostavan član Juventusove postave i zaštitni znak borbenosti crno-bijelih, a uoči jučerašnje finalne utakmice talijanskog kupa protiv Lazija, talijanski mediji raspisali su se o tome kako je Stara dama pripremila novi, poboljšani ugovor za hrvatskog napadača. Iza Luke, Lovrena i Rakete Prema pisanju Tuttosporta, Juventus je spreman ponuditi Mandži novi, godinu dana dulji ugovor od ovoga kojeg ima trenutačno. Ako pristane, hrvatski reprezentativac bi u Torinu ostao do 2020. godine, a godišnja plaća bi mu narasla s 3,5 milijuna eura na pet milijuna. Tako bi postao četvrti najplaćeniji hrvatski reprezentativac, iza Luke Modrića (7 mil. eura), Dejana Lovrena (6) i Ivana Rakitića (5). Mandžukić je od ljeta za Juventus postigao devet golova, dok je osam namjestio, ali ovakvu ponudu zaslužio je prije svega sjajnim snalaženjem u novom sustavu 4-2-3-1 koji je trener Allegri počeo koristiti ove sezone i u kojem je Mandžukić na lijevom krilu prva linija obrane i napada, a zbog fanatične borbenosti postao je idol navijača. A s novom godišnjom plaćom Mandžo bi postao četvrti najplaćeniji nogometaš Juventusa. Više od njega zarađivali bi samo Gonzalo Higuaín (7,7 milijuna eura), Paulo Dybala (6) i Miralem Pjanić (5,5). A tih pet milijuna eura godišnje bila bi izjednačenje Mandžina najboljeg ugovora u karijeri, jer baš pet milijuna godišnje zarađivao je u Bayernu. U Atléticu je dobivao 3,5 milijuna po sezoni. Najmanje je Mandžo u europskim klubovima zarađivao u Wolfsburgu, tamo je imao ugovor od 1,5 milijuna € po sezoni. Uglavnom, kada se zbroje ugovori koje je imao u europskim klubovima, Mandžo je dosad već zaradio 23,5 milijuna, a tome bi mogao pridodati i 15 od tog novog ugovora s Juventusom koji bi trajao do lipnja 2020. godine. Mourinho je škrt Dodajmo da je igrače Juventusa uoči jučerašnje utakmice finala talijanskog kupa primio papa Franjo, koji obožava nogomet. Dok će Mandžo, po svemu sudeći, još nekoliko godina igrati u Italiji, Perišić će ovo ljeto napustiti Čizmu. PSG se uključio u utrku za Perišićem, izvijestio je u utorak prvi Calciomercato, a već u srijedu talijanski mediji javljaju kako je Interov sportski direktor Ausilio već bio u Parizu gdje je otvorio pregovore oko transfera hrvatskog igrača. A nakon Pariza, Interov sportski direktor odletjet će u London gdje će se sastati s Joséom Mourinhom. Problem s crvenim vragovima je taj što su spremni platiti 40 milijuna eura, a Inter za Perišića potražuje barem 55-60 milijuna eura. Plaće hrvatskih nogometaša: Luka Modrić (Real) 7 milijuna € godišnje Dejan Lovren (Liverpool) 6 mil. € Ivan Rakitić (Barcelona) 5.5 mil. € Mario Mandžukić (Juventus) 5 mil. €* Vedran Ćorluka (Lokomotiv) 4.2 mil. € Darijo Srna (Šahtar) 4 mil. € Mateo Kovačić (Real) 3.5 mil. € Ivan Perišić (Inter) 3 mil. € Marcelo Brozović (Inter) 2.5 mil. € Šime Vrsaljko (Atlético) 2.2 mil. € * u tablicu je uvrštena plaća koju će Mandžukić imati potpiše li novi ugovor 