Sjajna atmosfera vladala je na službenom vaganju za FFC 28  koji će se sutra, u subotu 11. ožujka održati u grčkoj Ateni. U dvoranu gdje se održavalo vaganje natiskalo se nekoliko stotina novinara, reportera, ali i borilačkih fanova koji su došli pogledati posljednju službenu provjeru prije ulaska u ring. Malo je reći da ih borci nisu razočarali. Svi do jednoga su vrlo profesionalno zadovoljili svoju težinsku kategoriju, no sadržaja ipak nije nedostajalo. U nekoliko navrata predsjednik promocije Orsat Zovko je morao razdvajati borce kako ne bi došlo do fizičkog obračuna prije ulaska u borilište.  Pejić i Savvidis se skoro potukli na pozornici, napeto i između Petjea i Kakoubavasa Posebno napeto je bilo između najboljeg mladog hrvatskog i najboljeg mladog grčkog borca. FFC prvak u perolakoj kategoriji Filip Pejić je na vagu stao sa 68.4 kilograma, dok je njegov protivnik Alexis “The Furious Kid” Savvidis imao 700 grama manje. Podsjećamo, radi se o “catch weight” dvoboju do 68 kila. Kada se dvojac trebao sučeliti na pozornici, najprije je došlo do laganog odgurivanja, a onda i do jačeg naguravanja pri čemu je Orsat Zovko morao intervenirati i smiriti strasti da ne bi došlo do fizičkog obračuna. Ništa manje napeto nije bilo niti uoči najiščekivanijeg dvoboja čitave priredbe, a ujedno i “main eventa” kick boksing dijela. Slovenac Samo Petje je na vagu stao sa 71.5 kilograma, a njegov takmac, čovjek koji ga je prošle godine upravo u Ateni nokautirao, Meletis Kakoubavas, je imao 200 grama manje. I ovaj meč je dogovoren u “catch weight” kategoriji do 72 kile. U trenutku dok je čitava dvorana skandirala za Kakoubavasa, Petje se nije dao smesti nego se unio u lice svom protivniku pa je Orsat Zovko ponovno morao intervenirati.   Stošić na 105, Zahariev na 130 kila U čitavom nizu zanimljivih i intrigantnih dvoboja, valja izdvojiti one za pojas FFC prvaka. MMA šampion u teškoj kategoriji Darko Stošić je na vagu stao sa 105.5 kilograma, a njegov protivnik, iskusni bugarski teškaš Emil Zahariev je imao zastrašujućih 130 kila. Dvojica FFC prvaka će u Ateni prvi put braniti titulu. Bosanskohercegovački nokauter Denis “The Lumberjack” Marjanović je na službenoj vagi imao 85.4 kile, dok je izazivač, mladi pulen Zelga Galešića, Andi Vrtačić, imao 85.3. Ovo će za borca iz Banja Luke biti prva obrana naslova nakon što je u prosincu u Zagrebu uzeo pojas protiv Austrijanca Renea Wimmera. Nizozemac Eyevan Danenberg, borac koji paralelno vrlo uspješno gradi karijeru u FFC-u i Gloryju, je na vagi imao 76.8 kila, dok je njegov izazivač u velter kategoriji Ivan Bilić imao 77.4. Službeni program FFC-a 28 u Galatsi Olympic Areni kreće u subotu od 20:00 sati kick boksing mečevima, no uvodni “Pregames” dio starta već od 16:30 sati. Posjetitelje najvećeg borilačkog spektakla ikada održanog u Ateni stoga čeka pregršt vrlo kvalitetne borilačke akcije.   FFC 28: Athens: Greece vs. Rest of the World MMA: Robin Van Roosmalen (NED) 69.3kg vs. Risto Dimitrov (FYROM) 68.0kg, -69kg Darko Stošić (SER) 105.5kg vs. Emil Zahariev (BUL) 130.0kg, HW – title match Filip Pejić (CRO) 68.4kg vs. Alexis Savvidis (GRE) 67.7kg, -68kg Stamatis Moroulis (GRE) 83.0kg vs. Edgar Santos (BRA) 84.2kg, -84kg Andreas Michailidis (GRE) 84.5kg vs. Borče Talevski (FYROM) 84.5kg, -84kg Alexandros Papadimitriou (GRE) 69.9kg vs. Giannis Michalopoulos (GRE) 69.5kg, -70kg KB: Samo Petje (SLO) 71.5kg vs. Meletis Kakoubavas (GRE) 71.3kg, -72kg Eyevan Danenberg (NED) 76.8kg vs. Ivan Bilić (CRO) 77.4kg, -77kg – title match Denis Marjanović (CRO) 85.4kg vs. Andi Vrtačić (CRO) 85.3kg, -85kg – title match Stavros Grigorakakis (GRE) 120.0kg vs. Tomislav Čikotić (CRO) 107.5kg, HW Marios Blanas (GRE) 82.3kg vs. Giannis Fezoulai (ALB) 83.6kg, -85kg Nikos Hysen (GRE) 66.5kg vs. Zahid Zairov (RUS) 67.3kg, -67kg