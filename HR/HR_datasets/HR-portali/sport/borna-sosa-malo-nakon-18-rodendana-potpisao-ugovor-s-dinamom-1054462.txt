Između dva dijela priprema, Rovinja i španjolske La Mange, Modri su napravili još jedan veliki posao kada je petogodišnji ugovor s najboljim hrvatskim klubom potpisao Borna Sosa. - Presretan sam i ne znam kako bi to opisao riječima. Dinamo je moj klub, cijeli život sam ovdje i biti dio prve momčadi je nešto posebno o čemu sam sanjao sve ove godine. Priključen sam prvoj momčadi, bio sam u Rovinju i nastavljam dalje s njima i u Španjolskoj, a sada sam i potpisao profesionalni ugovor kojim mi ljudi u klubu jasno daju do znanja da su zadovoljni sa mnom, ali i da računaju na mene. Velim, oduševljen sam i znam da je ispred mene još puno posla i rada, ali veselim se baš svakom treningu i budućnosti – ispričao je za službene stranice kluba vidno oduševljeni simpatični Borna koji je neki dan proslavio 18. rođendan. Borna je u Dinamo došao s 8 godina kada je i počeo trenirati nogomet da bi 10 godina kasnije u Maksimiru potpisao profesionalni ugovor s najdražim klubom. Domaći dečko iz Prečkog igra na poziciji lijevog beka i jedan je od ključnih kotačića u fantastičnoj generaciji igrača rođenih 1998. godine koji već godinama ruše rekorde i osvajaju trofeje, a danas sve glasnije kucaju na vrata prve momčadi. - Borna je sjajan mladi igrač koji imponira mirnoćom i kvalitetom na terenu, ali i van njega. Dovoljno se samo sjetiti kako je kvalitetno i rutinirano odigrao utakmicu za prvu momčad prošle godine i nitko tko nije znao ne bi rekao da mu je to bio debi i da je imao 17 godina. On je svakako jedan od onih na koje itekako ozbiljno računamo i ovaj potpis ugovora to jasno i pokazuje. Naravno, mlad je igrač i pred njim je puno mjesta za napredak, ali sigurni smo da Borna ima kvalitetu biti vrhunski igrač – rekao je trener i sportski direktor Modrih Zoran Mamić. >> Ovo je top 10 hrvatskih nogometnih transfera 