Nogometaši Rijeke u subotu dočekuju Split u utakmici 28. kola MAXtv Prve lige. Rijeka i Split ove sezone odmjerili su snage u tri utakmice i Rijeka je bila uspješna u sva tri navrata (3:0, 2:0, 2:0). - Ulazak u zadnju četvrtinu prvenstva i novi bodovi naša su želja. Split se kvalitetno predstavio u Osijeku do isključenja Jurendića i sigurno da je potrebna maksimalna angažiranost i koncentracija da bismo došli do našeg cilja. Vjerujem da će naši navijači biti naša energija. Veseli pozitivna energija, velika želja, te motiv i inat kod svih igrača u svlačionici, rekao je trener Rijeke Matjaž Kek te dodao: - Moramo imati respekt prema Splitu. Imaju iskustvo i mladost, dobro su igrali protiv Osijeka, imali su svoje prilike. Moramo razmišljati prije svega o nama i kvaliteti naše igre. Je li nas potrošila utakmica protiv Dinama? Ne toliko da tjedan dana kasnije ne bi išla još žešće u utakmicu. Liječnici nisu uspjeli osposobiti Ristovskog, pa on neće igrati, kao ni Mišić koji ima kartone. Umjesto Ristovskog na toj poziciji mogu igrati Martić i Vešović. Vraća se Zuta na lijevi bok, a tražimo rješenje u vezi, pa će umjesto Mišića zadnji vezni uz Bradarića biti Andrijašević, Maleš ili Čanađija. Kek, kojem će utakmica sa Splitom biti 200. na klupi Rijeke, komentirao je i izjavu Dinamova trenera Ivajla Peteva. Bugarski stručnjak izjavio je da je "Dinamo najoštećeniji klub lige, a licemjeri iz Rijeke stalno vrše pritisak na suce". - Nemam komentara za te izjave. Zanima me samo moja momčad i naša igra. A foklor traje i trajat će i dalje, to čini našu ligu posebnom. Nekad dam mišljenje, pa onda svi skoče, ali ja trebam raditi i razmišljati o svojoj momčadi. Ne zanima me što misli trener jedne, druge momčadi, no ljudi nisu blesavi, kao ni ja, ni vi... - zaključuje Slovenac. >>Kek: Dokazali smo da smo s pravom na vrhu! Petev: Previše smo griješili, ali rezultat je pošten 