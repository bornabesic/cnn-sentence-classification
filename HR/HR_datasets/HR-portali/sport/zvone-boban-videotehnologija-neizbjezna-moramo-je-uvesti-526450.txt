Bivši kapetan hrvatske nogometne reprezentacije Zvonimir Boban (48) rekao je u nedjelju kako je oproštaj od madridskog stadiona Vicente Calderón bila lijepa fešta, a da je uvođenje video tehnologije za pomoć sucima u europskom nogometu neizbježno. - Bila je ovo lijepa fešta, zadnja utakmica na jednom velikom mitskom stadionu. Normalno da sam se odazvao i došao. Koljena se nažalost ne slažu s mojim dolascima i mojim nogometom, no dobro, lijepo je vidjeti stare prijatelje - izjavio je Boban za Hinu podno stadiona Vicente Calderón. Ondje je nastupio za svjetske legende protiv kombinirane momčadi Atlética. Oko 55.000 gledatelja emotivno se oprostilo od stadiona na obali rijeke Manzanares gdje su crveno-bijeli igrali od 1966. godine. Atlético na jesen seli na novi moderni stadion Wanda Metropolitano s preko 70.000 mjesta, odlazeći s juga na sjever grada. Boban, koji je igrao na Maksimiru od 1985. do 1991. za Dinamo pa od 1991. do 2001. na San Siru za Milan, razumije emocije domaće publike. - Stadioni su bitni. Oni su naše kuće, kuće nogometa, oni su i kuće naših navijača. Ondje su naše boje - rekao je Boban koji je zaigrao u momčadi s Ronaldinhom, Zicom, Claudiom Cannigiom, Renéom Higuaitom, Martínom Demichelisom i Clarencom Seedorfom, pobijedivši 5-4 protiv kapetana domaćih Gabija Fernándeza, Fernanda Torresa, Diega Forlana i ostalih.  Bivši vezni igrač istrčao je s brojem 10 na leđima s kojim je kao kapetan Hrvatske osvojio treće mjesto na Svjetskom prvenstvu u Francuskoj 1998. godine. Utakmica na Vicente Calderónu bila je ujedno i posljednja ove sezone u Španjolskoj gdje su nastupili prvoligaški igrači.  U španjolskom prvenstvu, ali i Ligi prvaka ove godine bilo je puno primjedbi na suđenje. Svjetska nogometna organizacija Fifa, čiji je Boban drugi čovjek, u prosincu je na Svjetskom klupskom prvenstvu u Japanu isprobala videotehnologiju kojom suci mogu provjeravati sporne situacije. Boban vjeruje da će ona biti uvedena u Europu pa tako i Hrvatsku. - To je apsolutno neizbježna solucija. Moramo ju implementirati, u postupku je, iduće godine u trećem mjesecu Fifa će donijeti odluku - rekao je Boban. U nedjelju je, pak, tehnologija isprobana u finalu portugalskog kupa između Benfice i Vitorije Guimarães. Iduće sezone trebala bi biti uvedena u portugalsko prvenstvo.