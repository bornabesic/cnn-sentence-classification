HNL je izgubio mogućnost rješavanja pitanja prvaka u posljednjem kolu, no u našoj susjednoj Bosni i Hercegovini ovu nedjelju dogodit će se upravo to. Za titulu najbolje momčadi Premijer lige BiH u igri su čak tri kluba; Zrinjski, Željezničar i Sarajevo. Zrinjski odluku dočekuje s liderske pozicije nakon dramatičnih zbivanja u pretposljednjem kolu, u kojem je Sarajevo u gradskom derbiju svladalo Željezničara 1-0, a "plemići" s igračem manje u 90. minuti došli do preokreta i pobjede kod Radnika u Bijeljini 2-1. U nedjelju od 17 sati Mostarci na svom stadionu Pod bijelim brijegom love petu titulu prvaka Bosne i Hercegovine protiv momčadi tuzlanske Slobode, koja ih je podno Veleža svladala samo jednom, prije čak 14 godina. Poruku podrške braniteljima naslova poslao je i nekadašnji njihov igrač Luka Modrić. "Nedjelja 17 h. Svi pod Bijeli brijeg, Zrinjski te treba", stoji na papiru s kojim se fotografirao član madridskog Reala koji je u Mostaru proveo jednu sezonu na posudbi iz Dinama. Drugoplasirani Željezničar, koji ima bod manje, dočekuje Radnik, dok Sarajevo, s dva boda zaostatka, kod kuće igra protiv Krupe. Hrvatski klubovi u Bosni i Hercegovini u velikoj su prilici osvojiti oba trofeja ove sezone. Široki Brijeg prošli je tjedan nakon drame penala svladao Sarajevo na Pecari i osvojio Kup koji mu jamči izlazak u Europu, a momčad Bake Sliškovića ima veliku šansu potvrditi naslov najbolje momčadi lige pred vlastitim navijačima. Događaj je to koji s nestrpljenjem čeka cijela (Bosna i) Hercegovina...