NOVI SKANDAL zbog namještanja utakmica potresa Italiju, čiji se "ugledni" nogometaši i djelatnici očito ne mogu ostaviti te gadne navike koja desetljećima uništava talijanski nogomet i njegov ugled. Armanda Izza, 25-godišnjeg stopera Genoe i odnedavno na popisu izbornika Venture kao novog člana Azzura, talijanski nogometni savez optužio je za namještanje utakmica te zatražio šest godina suspenzije i 20 tisuća eura kazne. Izza se ozbiljno tereti da je namještao utakmice dok je igrao za Avellino, člana Serie B s juga Italije. Konkretno se tvrdi da je "naštelao" rezultate dviju drugoligaških utakmica u svibnju 2014. Onu koja je njegova momčad izgubila od Modene 0:1 te pobjedu protiv Reggine 3:0. Zanimljivo, Izzu su to bile zadnje utakmice za Avellino jer već je bio dogovorio prelazak u Genou, u kojoj je postao standardan, a prije nekoliko mjeseci, tada još pod trenerom Ivanom Jurićem i reprezentativac Italije.  Talijanski savez za isto nedjelo tereti i jednake kazne traži za još dvojicu nogometaša: bivšeg kapetana Avellina Francesca Millesija (36), danas igrača Ischije i Lucu Pinija (32) koji više ne igra nogomet. Izzo se ovako brani: "Nisam očekivao ovako težak udarac. Prolazim kroz noćnu moru i bojim se da ću izgubiti sve; reprezentaciju, djecu, obitelj... S izbornikom sam razgovarao deset minuta i svi mi daju podršku, istina će izaći na vidjelo."