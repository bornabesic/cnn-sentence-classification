Međunarodni savez hokeja na ledu pristao je platiti putne troškove i osiguranje za NHL igrače kako bi oni nastupili na Zimskim olimpijskim igrama koje će se sljedeće godine održati u Pyeonghchangu, objavio je Međunarodni olimpijski odbor. Dosad je te troškove za posljednjih pet ZOI na kojima su igrali NHL igrači plaćao MOO, ali iz krovne svjetske sportske organizacije su objavili kako ovoga puta to neće učiniti. - Zbog toga što je nastup NHL igrača od koristi za čitav olimpijski pokret, IIHF je odlučio u potpunosti platiti putne troškove i osiguranje za NHL igrače - izjavio je glasnogovornik MOO-a Mark Adams. No, bez obzira na podmirivanje tih troškova, koji bi mogli iznositi i 20 milijuna dolara, vlasnici NHL klubova nisu raspoloženi za puštanje svojih zvijezda u Južnu Koreju jer će morati prekinuti sezonu na dva i pol tjedna. - Ovoga puta vlasnici NHL klubova imaju i dodatnih komercijalnih zahtjeva prema MOO-u i olimpijskom pokretu, pa se pregovori nastavljaju - dodao je Adams. Bez obzira na ishod pregovora između IIHF-a i NHL-a, neki igrači su već najavili kako će sigurno nastupiti u Pyeongchangu.