Bivši ukrajinski nogometni reprezentativac i bivši član Hajduka i Splita, Artem Milevski (31) tužio je kijevski Dinamo zbog duga od 1,4 milijuna dolara. Kako prenose ukrajinski mediji, Milevski je zatražio zaostale plaće od kluba u čijim redovima ne igra više od tri godine. Milevski je od 2002. do 2013. igrao za Dinamo stekavši status prve zvijezde, ali ga je nesportski život spriječio da ostvari veliku karijeru. Ukrajinski veznjak, koji je slovio za veliku nadu europskog nogometa, trebao se u siječnju 2011. preseliti u Liverpool za 16 milijuna eura, ali je posao propao jer je tadašnji menadžer "redsa" Roy Hodgson dobio otkaz. Nakon što je ostao bez transfera na "Otok", Milevski je još dvije godine ostao u Dinamu, a potom je preselio u turski Gaziantepspor. Za kijevski sastav je odigrao više do 200 utakmica, zabio 80 golova i zabilježio 55 asistencija. U Turskoj se zadržao šest mjeseci, a ugovor je raskinut nakon što je u alkoholiziranom stanju slupao Ferrari. U veljači 2014. počeo je igrati za kazahtanski Aktobeu, no taj je ugovor raskinut nakon samo tjedan dana. Karijeru je pokušao spasiti u Hajduku, ali je nakon nešto više od godine dana napustio Poljud. Iduća stanica bio je Park mladeži i Split, ali je nakon samo mjesec dana potjeran iz kluba. Trenutačno je član ruskog drugoligaša Tosna. 