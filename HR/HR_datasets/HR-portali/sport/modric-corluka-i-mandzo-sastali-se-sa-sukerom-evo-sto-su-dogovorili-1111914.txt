Hrvatski nogometni reprezentativci uoči početka kvalifikacija za Svjetsko prvenstvo s čelnicima HNS-a dogovarali su premije. Igrače su predstavljali kapetan Luka Modrić i njegov zamjenik Vedran Ćorluka te Mario Mandžukić, a s Davorom Šukerom brzo su pronašli zajednički jezik. Igračima i stožeru pripast će 40 posto Fifine nagrade za plasman, a taj iznos dijelit će se između igrača i stožera u omjeru 80-20. Hrvatskom nogometnom savezu pripast će 60 posto Fifine nagrade za plasman, kao što je to bilo i uobičajeno pri podjeli premija za velika natjecanja. – Uoči protekloga ciklusa najavio sam kako smo postavili standard da ovaj dogovor postignemo prije početka kvalifikacija i drago mi je što smo to brzo i jednostavno dogovorili i ovoga puta. Plasman u Rusiju prioritet je HNS-a, uvjeren sam da imamo igračku i stručnu kvalitetu za odlazak na deseto veliko natjecanje od samostalnosti. Kapetanu Modriću i suigračima želim puno sreće u novom ciklusu, da ponovno odvedu Hrvatsku među najbolje reprezentacije svijeta – izjavio je predsjednik HNS-a Davor Šuker. 