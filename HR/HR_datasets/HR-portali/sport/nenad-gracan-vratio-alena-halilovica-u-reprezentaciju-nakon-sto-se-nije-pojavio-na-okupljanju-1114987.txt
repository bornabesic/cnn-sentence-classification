Pred hrvatskom muškom U-21 reprezentacijom jest posljednja utakmica u sklopu kvalifikacija za Europsko prvenstvo 2017. godine. Mlade Vatrene 10. listopada na stadionu Vangavallen u Trelleborgu tako očekuje dvoboj sa Švedskom. Gračan je poziv uputio i Alenu Haliloviću koji će se tako ponovo staviti na raspologanju izborniku mlade reprezentacije. Podsjetimo, Halilović  se nije pojavio na okupljanju mlade reprezentacije za utakmice protiv Švedske (1. rujna) i Gruzije (6. rujna) i tako ostavio na cjedilu suigrače u ključnim kvalifikacijskim nastupima. No, Gračan mu je to očito oprostio. - Što se tiče utakmice sa Švedskom, sve je jasno. Nama u zadnjem kolu igra pobjeda za prvo mjesto, nema kalkulacija, isto je i Šveđanima. Švedska je pokazala svoju snagu kroz kvalifikacije, nisu izgubili niti jednu utakmicu, možda je tu i zakon brojeva na našoj strani - kazao je hrvatski izbornik Nenad Gračan, prenosi stranica HNS-a. - Motiva neće nedostajati, igrači su svjesni situacije. Znaju da je ovo prilika generacije, nije lako doći do završnice Europskog prvenstva i veseli me što je njihovo ponašanje vrlo profesionalno i ozbiljno. Izbornik Gračan za susret sa Švedskom pozvao je sljedeće igrače: Dominika Livakovića, Dinu Perića, Filipa Benkovića, Antu Ćorića, Domagoja Pavičića i Ivana Fiolića (Dinamo), Josipa Eleza (Rijeka), Nikolu Vlašića i Frana Tudora (Hajduk), Mirka Marića (Lokomotiva), Karla Bartoleca (Nordsjaelland), Antonija Milića (Oostende), Marka Roga (Napoli), Alena Halilovića (HSV), Josipa Posavca (Palermo), Dinu Mikanovića (Aarhus), Josipa Radoševića (Red Bull Salzburg), Marija Pašalića (Milan) te Stipu Pericu (Udinese Calcio). - Na popisu je nekoliko promjena u odnosu na prethodni susret sa Švedskom. Tu su Pašalić i Radošević koji su pronašli klubove i ušli u trenažni proces pa se nadam da ćemo moći ozbiljno računati na njih u ovoj utakmici jer su vrlo važni akteri u ovoj reprezentaciji. S nama će od početka biti i Marko Rog i Ante Ćorić, a bit ćemo u kontaktu s izbornikom Antom Čačićem nakon susreta s Kosovom i vidjeti hoće li nam se pridružiti još netko iz A reprezentacije - pojasnio je Gračan. 