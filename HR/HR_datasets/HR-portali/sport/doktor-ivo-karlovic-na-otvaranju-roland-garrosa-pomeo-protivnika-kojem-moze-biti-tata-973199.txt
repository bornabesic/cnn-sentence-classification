Foto: Getty Images / Guliver Image IVO KARLOVIĆ (38) izborio je plasman u 2. kolo Roland Garrosa, nakon što je u sa 7:6 (5), 7:5, 6:4 svladao 20 godina mlađeg grčkog kvalifikanta Stefanosa Tsitsipasa (ATP - 202.).   Karlović je u prvom setu ostavio mladog Grka bez prilike za break, ali je u tie-breaku uspio nadoknaditi zaostatak 1:4 i svoju prvu set-loptu pretvoriti u značajnu prednost. U drugom setu je, pri rezultatu 4:4, izvukao je tri break-lopte (15:40 i još jednu prednost), da bi kod 5:4 propustio prve dvije set-lopte, ali kod 6:5 realizirao treću za prvi break u meču, koji mu je donio vodstvo od 2:0 u setovima. U trećem setu je Karlović breakom u četvrtom gemu zakoračio prema pobjedi, ali mu je Tsitsipas u sedmom gemu oduzeo servis i smanjio zaostatak. Ipak, naš tenisač je u desetom gemu došao do nove prilike za break te prvu meč-loptu pretvorio u sedmu pobjedu u Roland Garrosu, za koju je trebao dva sata i 14 minuta. Tsitsipas je na meč-loptu napravio svoju šestu dvostruku pogrešku. Karlović je pogodio 68 posto prvih servisa, nakon kojih je osvojio 84 posto poena. Imao je i vrlo dobrih 63 posto iskorištenosti prvog servisa. Meč je završio sa 10 aseva i iskorištene tri od sedam prilika za break. Naš je tenisač imao 50 izravnih poena i 33 neforsirane pogreške. Karlović u 2. kolu ide na Argentinca Horacija Zeballosa, koji je sa 7:5, 6:3, 6:4 svladao Francuza Adriana Mannarina. U jedinom dvoboju, odigranom ove godine u 1. kolu Australian Opena, Karlović je slavio u pet setova, 22:20 u najdužem petom setu na Australian Openu.