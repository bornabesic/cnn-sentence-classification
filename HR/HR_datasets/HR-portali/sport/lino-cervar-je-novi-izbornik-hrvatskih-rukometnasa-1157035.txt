Lino Červar je novi izbornik hrvatske rukometne reprezentacije, a to je potvrdio predsjednik HRS-a Tomislav Grahovac na konferencije za mediji. - Lino Červar je novi izbornik, potpisao je ugovor na godinu dana. Zadovoljni s njegovim trenerskim i ljudskim kvalitetama, on će unijeti novi vjetar u reprezentaciju i dobro surađivati sa svima - izjavio je  Grahovac. Červar će ponovno voditi hrvatske rukometaše. - Došao sam doma. Život trenera s kovčegom u ruci je jedno putovanje. Za nekoga je to dugo putovanje, za nekoga nažalost kratko. Moje putovanje je zaista dugo, 40 godina, od tog 20 u inozemstvu. Dođe trenutak kad se čovjek zaželi svoje kuće i obitelji. Rastanci su uvijek teški, ali kad dođeš kući ipak je lakše jer si okružen onima koji te vole - rekao je novi hrvatski izbornik. Donedvno je vodio makedonsku reprezentaciju. - Želim se zahvaliti Makedoniji, bio sam tamo sedam godina, poštovali su me, dočekali raširenih ruku - istaknuo je Červar. Kao hrvatski izbornik osvojio je olimpijsko zlato (2004.) te je bio svjetski prvak (2003.). S našom je reprezentacijom dvaput bio svjetski doprvak (2005. i 2009.) te je ima dva europska srebra (2008. i 2010.). Červar je iz reprezentacije otišao 2010. godine nakon što je u Austriji na EP-u osvojio drugo mjesto. - Još uvijek sam gladan pobjeda i uspjeha. Maksimalno sam motiviran. Nisam ja sveznajući, čovjek uči dok je živ. Ne želim si oduzeti pravo na borbu do kraja. To želim prenijeti na igrače - rekao je Červar. Finale na Europskom prvenstvu u Austriji prije sedam godina je i posljednji u kojem su  igrali hrvatski rukometaši. - Najviše me motiviraju izjave da nemamo reprezentaciju. Međutim, moramo raditi, biti skromni, svjesni svojih nedostataka. Igrači jedino ulaganjem u sebe mogu dohvatiti pravi rezultat - podvukao je novi izbornik. Glavni cilj je EP koje će se od 14. do 28. siječnja održati u Hrvatskoj. Europsko zlato još jedino nedostaje u našoj rukometnoj riznici. - Prvo okupljanje je početkom svibnja. Popis igrač će biti malo širi. Imam neke nove ideje, trebat će nam vremena da se prilagodimo jedni na druge - rekao je Červar i dodao: - Moj cilj je da se borimo za vrh europskog rukometa. Želio bih medalju. Ako nemate cilj, nemate niti viziju. Treba prenijeti sve na igrače, da i oni vjeruju. Červar još neće otkrivati imena svojih suradnika. - Moram prvo razgovarati s ljudima iz bivšeg stožera. To su sve moji bivši igrači. Pokušat ću napraviti što mislim da je najbolje - dodao je Lino Červar. Prvi čovjek hrvatskog rukometa Zoran Gobac objasnio je zašto su odlučili vratiti Linu Červara.  - Nitko ne jamči da ćemo sada uspjeti. U Francuskoj smo mogli do medalje, imali smo priliku, ali stručni stožer nije odradio sve kako trebao. U sportu nema slučaja. Červar će birati svoje suradnike, a mi moramo biti lojalni. Pred nama je jedan od najvećih sportskih događaja u našoj povijesti. Svi moramo dati sve od sebe. Moramo motivirati igrače i cijelu naciju - istaknuo je Gobac. >>Za više sporta posjetite našu Facebook stranicu Večernji list - Sport >>Makedonci ljutiti: Lino Červar je dužan 20.000 eura poreza! 