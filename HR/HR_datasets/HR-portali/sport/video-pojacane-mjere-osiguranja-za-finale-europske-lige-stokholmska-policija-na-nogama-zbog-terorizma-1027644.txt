UEFA neće sve prepustiti slučaju pa je tako najavljeno da će mjere osiguranja biti podignute na najvišu razinu. Finale Europske lige između Manchester Uniteda i Ajaxa igrat će se, kako je i planirano, u srijedu, 24. svibnja u Stockholmu, bez obzira na teroristički napad koji se u ponedjeljak dogodio u Manchesteru. Priopćila je to krovna europska nogometna organizacija, UEFA, koja je tim putem izrazila i žaljenje zbog terorističkog napada u kojem su poginule najmanje 22 osobe. Ipak, UEFA neće sve prepustiti slučaju pa je tako najavljeno da će mjere osiguranja biti podignute na najvišu razinu. “Šokirani smo vijestima koje stižu iz Manchestera. Naše misli su uz obitelji stradalih,” poručili su iz Nyona. UEFA tvrdi kako ne postoje nikakvi podaci tajnih službi kako bi utakmica u Stockholmu mogla biti metom terorističkih napada. “UEFA mjesecima surađuje sa švedskim vlastima i do sada je poduzeto niz mjera. Nakon napada u Manchesteru poduzet ćemo dodatne sigurnosne mjere”, napomenuli su iz UEFA-e. Kriznu situaciju komentirao je i čelni čovjek UEFA-e, Aleksander Čeferin. “Pogodile su me vijesti o napadu u Manchesteru i šokiran sam što je toliko mladih života izgubljeno. Izrazio bih sućut obiteljima poginulih”, kazao je Čeferin. Manchester je trenutno pod opsadom policije, a nogometaši Uniteda stigli su u Stockholm u utorak prije podne, dok se u gradu očekuje oko 15 tisuća navijača engleskog kluba. Podsjetimo, u napadu bombaša samoubojice u ponedjeljak navečer u mančesterskoj Areni stradalo je najmanje 22 ljudi. Napadač, koji je djelovao sam također je među stradalima, a aktivirao je bombu kućne radinosti u foajeu dvorane oko 22 i 30, neposredno nakon završetka koncerta američke pjevačice Ariane Grande. Ozljeđenih u napadu je 59, a među njima je i dosta djece. Spomenimo kako je ISIS preuzeo odgovornost za ovaj napad. Isto tako, prošlog mjeseca teroristički napad se dogodio i u Stockholmu u kojem su četiri osobe poginule, a 15 ih je ozlijeđeno. Tada se napadač zaletio kamionom u robnu kuću u središtu Stockholma.