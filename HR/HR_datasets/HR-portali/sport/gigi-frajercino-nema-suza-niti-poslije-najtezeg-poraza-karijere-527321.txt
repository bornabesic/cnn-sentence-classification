Ne ide, pa ne ide... Gianluigi Buffon ostao je bez Lige prvaka i u svom trećem pokušaju. Real Madrid bio je nemilosrdan, utrpali su mu četiri u Juveovoj idealnoj šansi da kapetanu u 39. godini donese taj trofej koji mu nedostaje. I dok su Casemiro i Ronaldo trpali mrežu Juvea, Buffonu su kroz glavu vjerojatno prolazile slike poraza protiv Milana 2003., odnosno Barcelone 2015. Kako je rekao, Liga prvaka ga i dalje dodatno pokreće, čak i u veteranskim godinama djeluje poput mladića. Sve je uložio u podizanje 'klempavog trofeja' i na kraju ostao bez njega. Ako niste navijač Reala, mogla vam je instantno proraditi empatija. Po mnogima najveći golman svih vremena bio je na rubu suza, kiselkasto se smijao, onako frajerski... Pun tuge, gnjeva i nemoći, stiskao je ruku protivniku koji je razvalio bedem ispred njegovog gola. Pa, Gigi je do Reala primio tek tri gola, od čega dva poslije prekida. Imao je, kao i navijači 'stare dame', razloge za optimizam. Poslije Mandžinih škarica, skočio je od sreće, Juve se uspio vratiti ekspresno poslije gola Ronalda.  Ali, u drugom poluvremenu bolji je tim udario po gasu i u samo tri minute uzeo trofej. Ekspresije lica velikog golmana preslika su stanja Juveovih navijača. Opet, tako blizu, a tako daleko. I, kako dalje? Rekao je Gigi, neće u mirovinu dok se osjeća spremno i pouzdano. Prkosi prirodi. Jedno je sigurno, on će i sljedeće sezone pokušati osvojiti Ligu prvaka. Samo, Juve je dokazani luzer u Europi. Pet finala u nizu, pet poraza. Protiv toga ne može niti frajerčina poput Buffona, frajerčina koja je suspregnula suze u vjerojatno najtežem porazu karijere. Suza nije bilo na travnjaku, izdržao je prekaljeni lav nekako. Toliko je mogao... Njegov slavni kolega Andrea Pirlo plakao je kao 'kišna godina' poslije Juveovog nokauta u Berlinu. A Gigi? On ima snage za nove pokušaje.