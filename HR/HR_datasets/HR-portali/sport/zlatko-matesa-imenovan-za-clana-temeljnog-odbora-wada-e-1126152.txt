Predsjednik Udruženja nacionalnih olimpijskih odbora (ANOC) šeik Ahmad al-Fahad al-Sabah imenovao je predsjednika Hrvatskog olimpijskog odbora Zlatka Matešu za jednog od četiri predstavnika ANOC-a u Temeljnom odboru Svjetske antidopinške agencije (WADA), stoji u priopćenju Hrvatskog olimpijskog odbora. Temeljni odbor WADA-e najviše je tijelo upravljanja i odlučivanja ove neovisne međunarodne organizacije, a broji ukupno 38 članova koji predstavljaju dionike Olimpijskog pokreta te javne institucije sa svih kontinenata. Olimpijski pokret je zastupljen sa 18 članova, od čega su po četiri predstavnika iz Međunarodnog olimpijskog odbora (MOO), ANOC-a i Komisije sportaša MOO-a, tri predstavnika iz Udruženja federacija ljetnih olimpijskih sportova te po jedan predstavnik Sportaccorda, Udruženja federacija zimskih olimpijskih sportova i Međunarodnog paralimpijskog odbora. Dužnost predsjednika WADA-e trenutno obnaša Sir Craig Reedie, član MOO-a.  – Ovo je imenovanje veliko priznanje, posebno s obzirom na važnost koju borba protiv dopinga trenutačno ima na svjetskoj razini – kratko je prokomentirao predsjednik HOO-a svoje imenovanje u Temeljni odbor WADA-e. >> Deset milijuna kuna stopirano, nema ih tko potpisati