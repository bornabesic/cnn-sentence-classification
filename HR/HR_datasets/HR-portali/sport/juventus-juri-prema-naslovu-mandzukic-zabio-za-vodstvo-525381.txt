Mario Mandžukić zabio je deseti gol u sezoni i to na svoj 31. rođendan. Tim je golom načeo Crotone u utakmici za šesti Juventusov naslov prvaka u nizu! Ako pitate navijače Juventusa, ovo je njihov 35. ‘scudetto’, no službeno im se broji 33. zbog famoznog Calciopolija iz 2006. godine. Hrvatski ‘ratnik’, kako ga zovu u Italiji, stigao je do svog 19. trofeja u karijeri, petog u dresu Juventusa. Torinski je klub očekivano upisao tri boda protiv davljenika Crotonea pobjedom 3-0. Prvi je gol bio djelo našeg reprezentativca koji je na ubačaj Cuadrada bio najspretniji u 13. minuti. Bio mu je to deseti gol ove sezone u svim natjecanjima, sedmi u prvenstvu. Paulo Dybala povisio je vodstvo "bianconera" u 39. minuti, a konačan trijumf zapečatio je Alex Sandro sedam minuta prije kraja. Iako je Roma u subotu smanjila prednost ‘stare dame’ na samo bod, Juventus je suvereno odradio ključnu utakmicu na domaćem terenu gdje su ove sezone u Serie A upisali 18 pobjeda i jedan remi. Nitko u povijesti talijanskog nogometa nije uspio nanizati šest titula, kao što nitko nije uspio doći do ‘hat-tricka’ u osvojenim domaćim kupovima! Podsjećamo, Juventus je prethodne srijede slomio Lazio u Rimu 2-0 za svoj treći osvojeni kup u nizu, a u toj utakmici Mandžo je igrao uz lakšu ozljedu leđa pa su mu ubrzo razbili i arkadu te je sav završio u krvi. U samo tjedan dana osvojio je dva domaća trofeja, no pravi izazov za njega i Juve tek slijedi. Treći dan lipnja donosi finale Lige prvaka s Realom. Genoa hrvatskog trenera Ivana Jurića slavljem nad Torinom 2-1 osigurala je ostanak u ligi kolo prije kraja. Milan je pobjedom protiv Bologne 3-0 osigurao šesto mjesto i kvalifikacije Europske lige, a Mario Pašalić odradio je svih 90 minuta. Andrija Balić igrao je do 60. minute u remiju Udinesea sa Sampdorijom 1-1 uz dva crvena kartona domaćih i jednim gostiju. U posljednjem će se kolu rješavati pitanje posljednjeg putnika u drugu ligu, uz Pescaru i Palermo. Bit će to Crotone (31 bod) ili Empoli (32). Osim toga, Roma (84) i Napoli (83) borit će se za drugo mjesto i izravan plasman u Ligu prvaka.