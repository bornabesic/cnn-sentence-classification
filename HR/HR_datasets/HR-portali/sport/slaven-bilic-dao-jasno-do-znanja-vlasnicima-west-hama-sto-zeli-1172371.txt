Menadžer engleskog nogometnog premierligaša West Hama Slaven Bilić počeo je slagati igračku križaljku za iduću sezonu. Bivši izbornik hrvatske reprezentacije svjestan je kako treba osnažiti momčad kako bi čekićari iduće sezone bili konkurentniji i tako izbjegli dramu koju su prolazili ove sezone. West Ham ove je sezone upisao samo sedam domaćih pobjeda od 19 utakmica, a ostanak u elitnom društvu matematički je osigurao tek u pretposljednjem kolu. Na kraju je zauzeo 11. mjesto  – Treba nam nekoliko kvalitetnih pojačanja. Naravno, uvijek trebaš kvalitetne igrače. Međutim, katkada kupuješ igrače za budućnost, a ponekad da bi imao kvalitetne pričuve. Mi smo u tim segmentima dobri, no trebaju nam igrači koji će osnažiti našu kvalitetu – kazao je Bilić, ali i dodao: – Znam da to neće biti jednostavno jer takve igrače nije lako pronaći, a i nisu jeftini. Bilić je otkrio kako već ima listu želja, ali, naravno, nije želio otkrivati imena. – Znamo koje pozicije u momčadi moramo popuniti. Imamo listu željenih pojačanja, no neće ih biti lako angažirati. No za sada se sve čini pozitivnim – poručio je Bilić. Engleski mediji navode kako će redove West Hama sigurno napustiti Argentinac Jonathan Calleri, Turčin Gokhan Tore i Španjolac Alvaro Arbeloa. Calleri i Tore su bili na posudbi, dok je Arbeoli istekao jednogodišnji ugovor. Mladi argentinski napadač u 19 nastupa zabio je samo jedan pogodak i vraća se u Deportivo Maldonado. Identična situacija je i s turskim napadačem. Gokhan Tore nije se uspio nametnuti i nije se uspio upisati među strijelce. Tore se vraća u Bešiktaš, no upitno je hoće li tamo ostati. Arbeloa je stigao u London nakon sedam godina provedenih u Real Madridu, ali je zbog ozljede upisao samo tri nastupa ove sezone. Španjolac je imao ugovor na jednu sezonu i bez odštete napušta West Ham. – Sigurno će biti i odlazaka. U nogometu nema garancija, međutim na nekim pozicijama trebamo igrače za prvu momčad. Mi nismo sada počeli slagati momčad, radimo to cijelo vrijeme. Već dulje vrijeme snimamo i pratimo neke igrače – kazao je Bilić.