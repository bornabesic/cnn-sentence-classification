Čelnici europskog prvaka Real Madrida dobili su jednu dobru i jednu lošu vijest nakon liječničkih pregleda Luke Modrića i Marcela u bolnici Sanitas La Moraleja. Kapetan hrvatske reprezentacije nije teže ozlijeđen i pauzirat će deset dana, dok je Marcelo ipak ozbiljnije stradao i mjesec dana će biti izvan stroja. Obojica su stradala u subotnjem ligaškom ogledu protiv Malage na Santiago Bernabeu. Marcelo je napustio teren već u 25. minuti, a Modrić u 78. minute kada ga je zamijenio kolega iz reprezentacije Mateo Kovačić. Prvotno se strahovalo kako će Modrić pauzirati više od mjesec dana, no pregled je pokazao kako je hrvatski majstor preopteretio aduktor desne noge i bit će spreman do drugog kruga Lige prvaka i ogleda protiv Napolija 15. veljače. Modrić će propustiti uzvratnu utakmicu četvrtfinala Kupa Kralja u srijedu u Vigu protiv Celte gdje će 'Kraljevski klub' pokušati nadoknaditi domaći poraz od 1-2. Hrvatski veznjak će propustiti i ogled protiv Real Sociedada u nedjelju 29. siječnja, a po svemu sudeći i ligaško gostovanje u Vigu protiv Celte 5. veljače. Za razliku od Modrića, Brazilac Marcelo je ipak teže stradao. Zbog problema s tetivom koljena pauzirat će najmanje mjesec dana.  Marcelo će propustiti utakmice protiv Celte u Kupu i prvenstvu, ligaške utakmice protiv Real Sociedada, Osasune, Espanyola, Valencije i Villarreala, te prvu utakmicu osmine finala Lige prvaka protiv Napolija. Real Madrid vodi na ljestvici Primere s 43 boda, Sevilla je druga s 42 boda, dok Barcelona na trećem mjestu ima 41 bod. Slijede Atletico Madrid i Real Sociedad s po 35 bodova. Real ima i utakmicu manje.