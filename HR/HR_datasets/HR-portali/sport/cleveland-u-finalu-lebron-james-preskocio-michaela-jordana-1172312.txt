U finalu NBA lige, treću sezonu u nizu, igrat će Cleveland Cavaliersi i Golden State Warriorsi. Na gostovanju u Bostonu košarkaši Clevelanda su u petoj utakmici finala Istočne konferencije pobijedili Celticse sa 135:102 i s 4-1 u seriji izborili borbu za zlatni prsten. Sjajno je igrao LeBron James koji je ubacio 35 koševa te imao osam skokova i osam asistencija. Zvijezda Cavsa stigla je do još jednog veličanstvenog uspjeha, postao je najbolji strijelac u povijesti doigravanja NBA lige. Na ljestvici strijelaca prestigao je Michaela Jordana, dosad je ubacio 5995 koševa. LeBronu je za taj uspjeh trebalo 11 godina i 212 utakmica (28,3 koša po susretu). Michael Jordan sada je ostao drugi s 5987 koševa koje je zabio u 179 utakmica. - Za mene je neopisiva čast kad god me uspoređujete s velikanima, a pogotovo s najvećim Michaelom Jordanom - rekao je LeBron James koji je imao sjajnu pomoć svojih suigrača. Kyrie Irving je ubacio 24 koša, a Kevin Love 15 za branitelje naslova koji su srušili NBA rekord jer su 13. put u nizu zatvorili seriju kada su za to imali priliku. U momčadi Bostona najbolji su bili Avery Bradley s 23 i Gerald Green s 14 koševa. Prva utakmica finala između košarkaša Golden State Warriorsa i Cleveland Cavaliersa igra se u četvrtak.