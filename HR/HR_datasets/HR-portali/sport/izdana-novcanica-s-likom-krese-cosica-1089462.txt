Kad su ga već zaboravili u Hrvatskom košarkaškom savezu i propustili na 21. godišnjicu njegove njegove smrti odnijeti vijenac na njegovo mirogojsko počivalište, legendarnog Krešimira Ćosića njegovi Zadrani ne zaboravljaju. U povodu 20. obljetnice Ćosićeva ulaska u Košarkašku kuću slavnih, priznati grafički umjetnik Zlatko Jakuš (70), inače rodom Zagrepčanin, izdao je memorabiliju s Krešinim likom. Jedinstvena je to novčanica u ediciji od samo 1500 komada, prestižan suvenir na radost brojnih kolekcionara, koja je predstavljena u četvrtak u Muzeju antičkog stakla u Zadru. Jakuš je jedan od samo 60-torice umjetnika koji izrađuju poštanske marke u dubokom tisku, a hrvatskoj javnosti poznat je kao autor prve hrvatske novčanice - hrvatskog dinara - te prve poštanske marke Republike Hrvatske. Jakuš je izradio i brojne vrijednosnice diljem svijeta, a njegova marka švedske pošte svojevremeno je proglašena najljepšom markom na svijetu. - Oduvijek sam želio izraditi vrijednosnicu koja će odražavati vrijednost kako grada Zadra tako i jedne od njegovih najvećih sportskih legendi - kazao je autor. Inače, memorabilija s Krešinim likom s rednim brojem 0000 pripala je Ćosićevoj supruzi Ljerki koja je sa sinom Petrom Krešimirom nazočila predstavljanju na kojem je kazala: - Zahvaljujem svima koji su u ovome sudjelovali, počevši od gospodina Jakuša do Turističke zajednice te naše drage Zdenke Zrilić. Ponosna sam što je gospodin Jakuš odabrao upravo Krešin lik i velika mi je čast primiti ovakvo prestižno priznanje. Hvala svima što se sjećaju Kreše. A Krešu ne zaboravljaju niti njegovi bivši suigrači pa su se tako na predstavljanju pojavili i Giuseppe Giergia (78) i Rato Tvrdić (72), uz niz gostiju iz političkog i sportskog života grada Zadra, ali i Zagreba. A glavni grad predstavljali su  predsjednik Gradske skupštine Andrija Mikulić i pročelnik Gradskog ureda za obrazovanje, kulturu i sport Ivica Lovrić. Sav prihod od prodaje memorabilija, Udruga Krešimir Ćosić iskoristit će za stipendiranje mladog plivača PK Jadera Leona Bavdeka (17) koji je tijekom prošle godine osvojio čak 96 odličja i smatra ga se za najsvestranijeg mladog hrvatskog plivača u mlađim uzrastima. >>Cibosi se raspali pa je Cedevita vrlo lako došla do meč-lopte u trećoj