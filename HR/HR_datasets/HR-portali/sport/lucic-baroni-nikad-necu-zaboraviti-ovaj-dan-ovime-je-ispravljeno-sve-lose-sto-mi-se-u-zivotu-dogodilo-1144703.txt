"Nikada neću zaboraviti ovaj dan, ovime je ispravljeno sve ono loše što mi se u životu dogodilo", izjavila je hrvatska tenisačica Mirjana Lučić-Baroni neposredno nakon što je u Rod Laver Areni u Melbourneu svladala petu tenisačicu svijeta Čehinju Karolinu Pliškovu sa 6-4, 3-6, 6-4 i prvi put u karijeri izborila mjesto u polufinalu Australian Opena. "Ne mogu vjerovati. Ovo je čudesno. Mogu samo reći da je Bog milostiv. Ne mogu vjerovati da sam ponovno u polufinalu. Malo sam šokirana", izjavila je Lučić-Baroni u razgovoru s nekadašnjom proslavljenom australskom tenisačicom Rennae Stubbs koja je do ove godine bila jedina igračica koju je Hrvatica s američkom adresom uspjela pobijediti u Melbourne Parku u pojedinačnoj konkurenciji. Na pitanje kako se osjeća nakon svega što je proživjela i uspjela ostvariti još jedan sjajan rezultat, 34-godišnja Lučić-Baroni je rekla:    "Jednog ću dana ispričati veliku, dugačku priču o onome što mi se dogodilo. Nisam mogla ni sanjati da ću ponovno biti u ovoj poziciji." Boreći se da ne brizne u plač, uz ovacije s tribina Rod Laver Arene, Mirjana je nastavila: "Znam da svakoj tenisačici ulazak u polufinale znači mnogo, ali za mene je to nešto posebno. Nikada neću zaboraviti ovaj dan i ovih nekoliko posljednjih tjedana. Ovime je ispravljeno sve ono loše što mi se u životu dogodilo. Doista je nevjerojatno da sam bila tako snažna i da sam se ustrajala u svojoj borbi." Na kraju je nešto rekla i o ključnim trenucima u meču i gemu u kojem je servirala za pobjedu, a bila na strani terena na kojoj je sunce tenisačicama išlo ravno u oči. "Morate promijeniti ovaj teren. Bilo je gotovo nemoguće servirati s te strane. Ne pomažu ni sunčane naočale. Doista je teško vidjeti. No, osjećala sam se potpuno smireno i samo sam išla za svojim udarcima", rekla je Lučić-Baroni koju već za 24 sata očekuje borba za prvo pojedinačno finale na Grand Slam turnirima, a njezino tijelo, posebno lijeva noga, trpi sve jače bolove. "Napravit ću sve da se oporavim. Pokušat ću ostati mirna i nastaviti uživati u svakoj sekundi, kao što sam i do sada uživala", zaključila je Lučić-Baroni koja u polufinalu čeka bolju iz dvoboja najbolje Britanke Johanne Konte i Amerikanke Serene Williams koja je u lovu na osmi trijumf u Melbourneu i rekordni 23. Grand Slam naslov.