Njemački vozač Sebastian Vettel (Ferrari) pobjednik je utrke za Veliku nagradu Monaka Svjetskog prvenstva Formule 1, on je do svoje treće ovogodišnje pobjede stigao s 3,145 sekundi prednosti ispred momčadskog kolege, Finca Kimija Räikkönena, koji je startao s prve startne pozicije. Treće mjesto zauzeo je Australac Daniel Ricciardo (Red Bull-TAG Heuer) s 3.745 sekundi iza Vettela, dok je aktualni svjetski prvak, Britanac Lewis Hamilton (Mercedes) ciljem prošao kao sedmi nakon što je krenuo s 13. startne pozicije. Vettel je ovom pobjedom prekinuo 16-godišnju "sušu" Ferrarija u Monte Carlu, posljednji vozač legendarne "scuderije" koji je slavio u Kneževini bio je još jedan Nijemac Michael Schumacher davne 2001. godine. Za Vettela je ovo ukupno 45. pobjeda u karijeri. Raikkonen je u VN Monaka krenuo sa svog prvog "pole positiona" nakon čak devet godina pauze, ali je prvo mjesto izgubio kroz prolaske kroz boksove. U redoslijedu SP-a Vettel je vodeći sa 129 bodova, drugi Hamilton ima 104, a treći Finac Valtteri Bottas (Mercedes) sa 75.