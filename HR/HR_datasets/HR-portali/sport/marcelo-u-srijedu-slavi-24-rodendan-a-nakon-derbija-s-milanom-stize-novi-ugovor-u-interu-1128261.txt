Kakav studeni za novog junaka reprezentacije Marcela Brozovića! Najprije mu se protiv Islanđana dogodila najveća utakmica karijere u nacionalnom dresu, dva pogotka koja su obišla svijet. Potom će Marcelo u srijedu 16. studenoga proslaviti 24. rođendan, a u nedjelju 20. studenoga predvodit će Inter u gradskom Derbiju della Madonnina protiv Milana. Chelsea nudi 25 milijuna Sve to bit će uvod u ipak najznačajniji Brozovićev događaj ove godine, a koji je na rasporedu najkasnije za dva tjedna. Bit će to potpis novog ugovora s Interom, pripremljenog još 1. rujna, ali čija je realizacija bila odgođena zbog famoznog Marcelova konflikta s nizozemskim trenerom De Boerom. Sada kada Inter ima novog šefa svlačionice Stefana Piolija i nakon što je Brozović svojim posljednjim nastupom ponovno privukao pozornost najvećih europskih klubova, kineski vlasnici brže-bolje žele svojoj zvijezdi osigurati bolje uvjete. Namjera Kineza je jasna: Brozovića pod hitno treba vezati uz Inter, do 2020. godine, i skrenuti mu misli s ponuda bogatijih klubova. Naime, nakon što je Brozović privremeno kod De Boera završio “u frižideru”, odmah je trener Chelseaja Antonio Conte počeo plesti mrežu oko Turopoljca teškoga najmanje 25 milijuna eura, a po novome u red su stali Roma, Juventus, čak i PSG. Sva Marcelova raskoš izložena na utakmici protiv Islanđana dokaz je nečega što se proteklih godina nije vezalo uz njegovo ime – zrelosti i mentalne stabilnosti. Jedan će nas Marcelov bliski prijatelj upozoriti da nesretna epizoda s De Boerom ni najmanje nije ostavila traga na Brozovoj psihi te da je to “proklizavanje” kod njega tek probudilo motiv. Tako je Marcelo, u jeku svoje najveće krize u Interu, u dresu reprezentacije odigrao dvije izvrsne utakmice, protiv Kosovara i Finaca, a kada mu je s leđa napokon skinut teret famoznoga Nizozemca, Marcelo je protiv Islanda ušao u antologiju riješivši utakmicu s dva kirurški precizna hica, najprije ljevicom, pa i desnicom, uz standardno zamjetan trkački učinak. Marcelova hladnokrvnost, mirnoća pa i profesionalna posvećenost povezuje se i s utjecajem njegove djevojke, studentice biologije Silvije Lihtar. Par zajedno živi u Milanu, a plodovi njezine prisutnosti u Marcelovu životu i te kako su vidljivi. Brozović se uz lijepu Silviju smirio i u potpunosti fokusirao na nogomet. Kod nekih bi izbornika Marcelov nezavidan klupski status možda bio okidač za privremenu poštedu, no ne i kod Ante Čačića, kod kojega je Brozović i napravio najvažnije iskorake u karijeri. Prvo onaj čuveni transfer iz Lokomotive u Dinamo u ljeto 2012., težak 2,4 milijuna eura, baš na Čačićevo inzistiranje, a potom i Marcelovo pozicioniranje na desnu stranu veznoga reda u reprezentaciji, što je polivalentnom Brozu znatno podiglo ugled, ali i tržišnu vrijednost. Odjednom Broz nije više samo kreativno moćna radilica sredine terena, nego i flegmatični, ali ubojiti “killer” s desnog boka. Brozovića, šutljiva dečka specifičnoga karaktera i govora tijela, jednostavno treba znati voditi, a Ante Čačić to čini manirom najvrsnijega psihologa. Oni koji ga najbolje poznaju ipak tvrde da Marcelu najviše paše pozicija u sredini terena, da se najbolje osjeća u blizini Luke Modrića. Možda će MB sada korigirati taj stav kad shvati koliko mu je dobroga donio izbornikov eksperiment. Malo je veznih igrača s takvim darom Marcelova dva pogotka protiv Islanđana bila su i školska demonstracija specifične ubojitosti njegova šuta. Malo je, naime, veznih igrača s takvim darom da s obje noge izvode tako besprijekorne dalekometne šutove. Marcelo i u punom trku, ali i u statičnoj poziciji za udarac, vrlo rijetko koristi šut punom nogom, poput primjerice svojega idola Franka Lamparda. Redovito je to kod Broza izvedba unutarnjom stranom kopačke i traženje male mrežice. Plod je to bezbrojnih pucačkih seansi s današnjim trenerom Osijeka, nekada raznovrsnim golgeterom Zoranom Zekićem, s kojim je Marcelo u tajnosti, od 7 ujutro na igralištu u Kurilovcu, a kasnije i na lokacijama u Milanu, znao dotjerivati svoj šut. Zoran Zekić sigurno je ponosan na svoga učenika. Marcelo Brozović trenutačno na kontu u dresu reprezentacije ima šest pogodaka te se izjednačio s Nikicom Jelavićem. Sljedeći na redu za rušenje su Davor Vugrinec i Mario Stanić s po sedam pogodaka. Inače, najefikasniji klasični vezni igrač u povijesti reprezentacije je Niko Kranjčar sa 16 pogodaka, a slijedi ga Niko Kovač sa 14. Ivan Rakitić postigao je 13, a Luka Modrić 11 pogodaka... >> Tjednik Max! i sport Večernjeg lista pratite i na Facebooku! 