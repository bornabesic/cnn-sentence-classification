Prilikom ždrijeba polufinala, odlučeno je da će domaćin finala 3. lipnja u Cardiffu biti pobjednik para Monaco - Juventus. Budući da je talijanski prvak izbacio francusku momčad, oni će u spektakularnoj završnici najelitnijeg klupskog nogometnog natjecanja biti domaći. Za Real to znači da neće moći igrati u svojoj primarnoj, bijeloj kombinaciji opreme. Juventus bi trebao nastupiti u svojoj prvoj garnituri, crno-bijeloj, a Realovci će nositi ljubičastu ili crnu kombinaciju, kao što su nosili u polufinalnom sudaru ove dvije momčadi 2015. godine. Podsjećamo, Juventus je izbacio Monaco ukupnim rezultatom 4-1, dok je aktualni europski prvak Real uz ukupnih 4-2 bio bolji od gradskog rivala Atletica. U finalu će gotovo sigurno nastupiti Mario Mandžukić za Juve, odnosno Luka Modrić za Real, dok će Mateo Kovačić utakmicu započeti s klupe.  Nažalost, teška ozljeda spriječila je Marka Pjacu u debitantskoj sezoni u dresu torinske momčadi da pokaže snagu svog talenta. 