KOŠARKAŠI Cedevite poraženi su od Partizana sa 73:74 košem Amerikanca Hatchera dvije sekunde prije kraja, pred 7500 gledatelja u beogradskoj dvorani Aleksandar Nikolić, te će o mjestu u finalu odlučivati treća utakmica u kojoj će hrvatski prvak biti domaćin. Odluka o pobjedniku pala je u posljednje dvije minute u koje su, nakon trice Tomasa, domaći ušli s minimalnim vodstvom 64:63. Trica Marinkovića i jedno slobodno bacanje Birčevića Partizanu su donijeli vodstvo 70:65 za zadnjih 54 sekundi. No, tada je eksplodirao Ryan Boatright. Prvo je pogodio dva bacanja za 67:70, potom oteo loptu Gordonu i u sljedećoj akciji pogodio tricu za 70-70. William Hatcher je prodorom donio novo vodstvo Partizanu 72:70 na 15 sekundi do kraja. Boatright je pogodio novu tricu za vodstvo Cedevite 73:72, ali je Paritzanu ostalo sedam sekundi za posljednji napad. Ponovno je Hatcher dobio loptu, slomio driblingom Krušlina i sa šest metara pogodio za pobjedu 74:73.       Hatcher je sa 23 koša bio najbolji strijelac i junak pobjedničke momčadi, Stefan Birčević je dodao 18 koševa i 11 skokova. Cedevitu je sa 25 koševa predvodio Boatright, a Miro Bilan je ubacio 16 poena uz 10 skokova.