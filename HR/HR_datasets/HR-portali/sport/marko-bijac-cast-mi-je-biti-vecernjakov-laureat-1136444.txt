U slavonskobrodskoj Noći hrvatskog vaterpola, zajedničkoj svečanosti Hrvatskog vaterpolskog saveza i Večernjeg lista, održanoj sinoć u dvorani Kristal, Marko Bijač proglašen je najboljim hrvatskim vaterpolistom u 2016. godini. Tako je odlučio Večernjakov žiri koji su, kao i dosad, činili bivši vaterpolski asovi, ovaj put u sastavu: Dragan Rebić, Damir Glavan, Zoran Curiš, Nikica Gulin, Joško Kreković, Milorad Damjanić i Boško Lozica. Iz vaterpolske obitelji Bijaču je tako pripala tradicionalna nagrada – statua Vaterpolist, rad akademskog kipara Stipe Sikirice. Vratar Juga i hrvatske reprezentacije postigao je jednu od najdominantnijih pobjeda u ovih 29 godina koliko Večernjakov izbor traje. Osvojio je 48 od mogućih 49 bodova (samo ga Damir Glavan nije stavio na prvo, nego na drugo mjesto, iza Sukna), što je uspjelo još samo njegovu prethodniku na Jugovim vratima Frani Vićanu 2008. godine. Dvostruki branitelj naslova (najbolji 2014. i 2015.) bio je, podsjetimo, Sandro Sukno, koji je sad zauzeo drugo mjesto. I najbolja sedmorka doživjela je značajne izmjene. Mjesta su zadržali Lončar, Sukno i Joković, a novi su Bijač (umjesto Pavića), Bušlje (umjesto Burića), Šetka (kao zamjena za Muslima) i Garcia (umjesto Obradovića). Dakle, u sedmorki godine četvorica su jugaša te po jedan igrač iz Pro Recca, Rome i Olympiakosa. Marko Bijač rođen je 12. siječnja 1991. u Dubrovniku. Sin je Mare Bijača, također bivšeg vaterpolista, ali braniča. Marko je u sezoni 2012./2013. u Jugu zamijenio Franu Vićana (koji je prešao u Primorje), a već sljedeće godine proglašen je najboljim vratarom Jadranske lige. Ove je sezone bio među najzaslužnijima za osvajanje svih pet Jugovih naslova, a na završnom turniru Lige prvaka u Budimpešti opet je proglašen najboljim vratarom. U hrvatskoj seniorskoj reprezentaciji je od 2013. godine te se s njom okitio olimpijskim srebrom iz Rija 2016., svjetskom broncom iz Barcelone 2013., svjetskim srebrom iz Kazanja 2015. te mediteranskim zlatom iz Mersina 2013. godine. Članovi našeg žirija počastili su Bijača doista najraskošnijim atributima: briljantan, dostojan Pavićev nasljednik, nastavio tradiciju naših vratara, najvažnija karika, donio mirnoću, vratar dugih ekstremiteta... A sam slavljenik kaže: – Čitao sam sve te pohvale i naravno da mi gode. Lijepo je vidjeti da ljudi cijene ono što radite. Čast mi je da sam prvi put u karijeri postao Večernjakov laureat, posebno stoga što je ovo bila olimpijska godina. Mi doista imamo puno kvalitetnih vaterpolista, pa je u takvoj konkurenciji velika stvar uopće se naći u izboru, a kamoli biti izabran. Mogu samo obećati da ću i dalje marljivo raditi i trsiti se da maksimalno pomognem i Jugu i hrvatskoj reprezentaciji – istaknuo je skromni dugajlija Bijač, visok 201 centimetar i težak 87 kilograma. Trofej HVS-a Frani Mitroviću Olimpijski doprvaci iz Brazila bili su, očekivano, u središtu pozornosti raskošne svečanosti u Slavonskome Brodu. Njima se pjevalo, njima se nazdravljalo, njima se pljeskalo, njima su bili posvećeni videozapisi. No, nagrade i priznanja dobivali su i drugi, a tradicionalni Trofej HVS-a pripao je ove godine Frani Mitroviću, dugogodišnjem vaterpolskom dužnosniku, između ostaloga predsjedniku splitskoga Jadrana te bivšem hrvatskom konzulu u Milanu. Dosadašnji laureati: 1988. - Igor Milanović (Partizan) 1989. - Igor Milanović (Mladost) 1990. - Igor Milanović (Mladost) 1991. - Perica Bukić (Jadran/Mladost) 1992. - Perica Bukić (Mladost) 1993. - Dubravko Šimenc (Pescara) 1994. - Vjekoslav Kobešćak/Renato Vrbičić (Mladost/Solaris) 1995. - Siniša Školneković (Mladost) 1996. - Siniša Školneković (Mladost) 1997. - Siniša Školneković (Jadran) 1998. - Perica Bukić (Mladost) 1999. - Mile Smodlaka/Dubravko Šimenc (Jug/Mladost) 2000. - Mile Smodlaka (Jug) 2001. - Mile Smodlaka (Jug) 2002. - Ratko Štritof (Mladost) 2003. - Igor Hinić (Brescia) 2004. - Mile Smodlaka (Jug) 2005. - Josip Pavić (Mladost) 2006. - Mile Smodlaka (Jug) 2007. - Miho Bošković (Jug) 2008. - Frano Vićan (Jug) 2009. - Igor Hinić (Mladost) 2010. - Damir Burić (Pro Recco) 2011. - Josip Pavić (Mladost) 2012. - Josip Pavić (Mladost) 2013. - Nikša Dobud (Jug) 2014. - Sandro Sukno (Primorje) 2015. - Sandro Sukno (Pro Recco) 2016. - Marko Bijač (Jug)