Hrvatski izbornik Ante Čačić objavio je danas dva popisa igrača. Onaj najvažniji, za Island u kvalifikacijama za Svjetsko prvenstvo, sadržava i neka iznenađenja poput Marija Pašalića i Ivana Santinija. Tu je i Franko Andrijašević. Hrvatska kao prvoplasirana reprezentacija skupine (13 bodova) 11. lipnja ide na gostovanje kod drugoplasiranog Islanda (10) kojeg je u studenom u Zagrebu svladala s 2:0. Čačić je za taj susret pozvao 23 igrača, a reprezentacija će se okupiti 5. lipnja u Zagrebu kada će ujedno krenuti na mini-pripreme u Sv. Martin na Muri. Listu kandidata predvodi kapetan Luka Modrić, kojeg sa suigračem iz Reala Mateom Kovačićem 3. lipnja čeka finale Lige prvaka u Cardiffu protiv Juventusa i Marija Mandžukića. Na popisu zbog ozljeda nema Vedrana Ćorluke, Šime Vrsaljka, Marka Pjace i Andreja Kramarića, a izbornikovo povjerenje su nakon odličnih igara ove sezone zaslužili Mario Pašalić i Franko Andrijašević, kao i Ivan Santini koji će s reprezentacijom i na put u SAD gdje 27. svibnja Hrvatsku čeka ogled s Meksikom, stoji na HNS-ovoj službenoj stranici. Odmah potom, šest dana prije utakmice, Čačić je objavio popis igrača za prijateljsku utakmicu protiv Meksika, koja se igra u noći subote na nedjelju u 1.30 u Los Angelesu. Budući da je termin van svakog protokola, Čačić je imao velikih problema sa sastavljanjem sastava. Pomoglo mu je što se u HNL-u riješila bitka za treće mjesto, pa je pozvao igrače Hajduka i Osijeka, kao i one iz Lokomotive, Slavena Belupa i Intera, koji su također rezultatski nezainteresirani. No, ipak je u zadnji čas otpao Andrej Kramarić, pa od igrača iz inozemstva idu Ivan Santini, Duje Čop, Lovre Kalinić i Tin Jedvaj. Kalinić; Jedvaj, Nižić, Filipović, Barišić; Škorić, Majer, Vlašić, Tudor; Santini, Čop