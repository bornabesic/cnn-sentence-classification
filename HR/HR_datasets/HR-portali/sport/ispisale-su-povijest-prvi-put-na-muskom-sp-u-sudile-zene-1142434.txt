Utakmica između Bjelorusije i Čilea na rukometnom SP-u neće ući u povijest samo kao utakmica u kojoj je Čile prvi put u povijesti pobijedio na SP-u, već i po tome što su taj susret sudile francuske sestre Bonaventura. One su prvi ženski sudački par koji je sudio utakmicu na nekom SP-u. Sestre redovito fućkaju u muškoj Prvoj francuskoj ligi, a na velikim ženskim natjecanjima sudile su sve što se moglo. Izgledaju poput “killera” Tako su dijelile pravdu u finalu ženskog turnira na Olimpijskim igrama u Londonu 2012., a fućkale su i na susretu za broncu na Igrama u Riju. Sudile su finale Svjetskog prvenstva rukometašica 2015. godine te finale Eura rukometašica 2014. godine. Dijelile su pravdu i u finalu Lige prvakinja 2014. – Na svakom velikom natjecanju imamo mali problem. Naime, naša ženska reprezentacija jako je dobra pa je u nekoliko navrata igrala završnice. A mi ne možemo suditi našima – rekla je Julie. Blizanke Julie i Charlotte imaju 36 godina i rođene su u Marseilleu. Dijele pravdu na francuskim parketima od 2003. godine. Počele su u nižim ligama pa su sudile Prvu žensku ligu, a onda i mušku. Prvo veliko svjetsko natjecanje bio im je SP za rukometašice 2009. u Kini. Od tada sude na svim velikim natjecanjima. Hrvatskim rukometašicama sudile su samo jednom, u skupini na OI u Londonu kada smo u prvom kolu izgubili od Brazilki sa 23:24. – Ne mogu si zamisliti da sudim s nekom drugom ženom – rekla je Julie, koja je rođena 15 minuta ranije. Mlađa Charlotte će dodati: – Naša je prednost što se jako dobro poznajemo i razumijemo na parketu. Možemo fućkati zatvorenih očiju. Ipak, moram istaknuti da nije baš sve ružičasto u našem slučaju. Neki muški kolege gledaju nas kao na veliku opasnost, ispod oka, jer smo im možda uzeli neka finala koja su oni željeli suditi – istaknula je Charlotte koja radi u jednom mirovinskom fondu. A kako muški treneri reagiraju na njihovo suđenje? – Najbolje nikako. One su otporne na svaku riječ. Izgledaju poput pravih “killera”, – rekao je Thierry Anti, francuski trener. Julie će na tu temu reći: – Puno više problema imamo s rukometnim trenericama. S muškarcima je lako. Oni nam nekako puno obzirnije nešto znaju reći – istaknula je Julie, koja je inače računalna inženjerka. U Svjetskom rukometnom savezu rekli su da Francuskinje neće ostati jedini ženski par koji je sudio na muškom SP-u. Možda se za njihovim primjerom povede i Europski rukometni savez pa ćemo u Hrvatskoj sljedeće godine, na EP-u, možda gledati kako žene sude muškarcima. Možda ćemo jednom vidjeti i hrvatski ženski sudački par na muškom EP-u... I mi imamo dobar ženski par – Nažalost, mi imamo samo jedan ženski par Pahor – Trbović. Cure sude Prvu ligu i sude i muške utakmice. Nikakvih pritužbi na njihovo suđenje nema. Što se tiče sestara Bonaventura, pitanje je bi li one sudile muški SP da prvenstvo nije u Francuskoj. Mislim da se i sami igrači drukčije ponašaju kad djevojke sude i da ima manje prigovora. Opet, nisam siguran da će sestre na ovom SP-u fućkati neke teške i neizvjesnije utakmice – rekao je Anto Josić, jedan od naših najboljih hrvatskih rukometnih sudaca.  