FINAC Marcus Gronholm u Fordu osvojio je švedski reli, drugu utrku sezone u svjetskom reli kupu, ispred Francuza Sebastiana Loeba. 39-godišnji Gronholm u prednost je došao sredinom prvog dana relija, a u subotu je, zahvaljujući Loebovom pogrešnom odabiru guma, uspio odmaknuti i osigurati komotnu prednost, da bi na kraju i pobijedio s 53,8 sekundi ispred drugoplasiranog. Drugoplasirani Loeb, pobjednik prve utrke sezone u Monaku, u ukupnom poretku zadržao je prednost ispred Gronholma, no ona je sad smanjena na samo dva boda. Trostruki svjetski prvak imao je problema s gumama, no zadovoljan je ponašanjem svog Citroena na snijegu i teškoj podlozi u Švedskoj. Treći je završio također Finac, Mikko Hirvonen. M.Č.Foto:AFP