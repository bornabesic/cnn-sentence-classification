Utakmicama 5. kola u skupinama C, E i F u nedjelju su nastavljene europske kvalifikacije za SP 2018. Nijemci su primili prvi gol u kvalifikacijama, ali su zadržali stopostotan učinak, dok je Engleska dobila Litvu.  U skupini C Azerbajdžan, kojeg vodi Robert Prosinečki, je na domaćem terenu protiv svjetskih prvaka Nijemaca izgubio sa 1-4. Nijemci, koji su u utakmicu ušli sa gol-razlikom 16-0, poveli su u 19. minuti. Akciju Draxlera i Jonasa Hectora u gol je pretvorio Andre Schuerrle. U 31. minuti Azerbajdžan je neočekivano došao do izjednačenja, Dimitrij Nazarov je sa vrha kaznenog prostora pogodio za 1-1.  No, veselje domaćina je kratko trajalo, u 36. minuti su izgubili loptu na 30-tak metara od vlastitog gola, Schurrle je uposlio Thomasa Müllera koji rutinirano pogađa za novo vodstvo svjetskih prvaka. Do kraja prvog poluvremena još jedan pogodak Nijemaca, i to u 45. minuti. Sa desnog boka ubacio je Kimmich, a Mario Gomez glavom trese mrežu.  Pobjedu Njemačke svojim drugim pogotkom na utakmici potvrdio je Schürrle u 81. minuti. Treba reći i da Nijemci nisu iskoristili još nekoliko odličnih prigoda. U 3. minuti neprecizan je bio Draxler, u 22. Kimmich, a u 52. minuti Schurrle.   Češka je u gostima protiv slabašnog San Marina slavila sa 6-0, a večeras Sjeverna Irska dočekuje Norvešku.  U skupini F na Wembleyu je Engleska dobila Litvu sa 2-0. Nakon jalove dominacije na početku susreta Englezi su u 22. minuti napokon složili akciju iz koje su poveli. Raheem Sterling je odradio najveći dio posla, a 34-godišnji napadač Sunderlanda Jermain Defoe iz blizine zabija za 1-0.  U sudačkoj nadoknadi prvog poluvremena Litva je mogla doći do izjednačenja zahvaljujući pogrešci engleskog vratara Harta, koji je loše ispucao loptu. Slivka je lobao Harta, ali na gol-liniji se našao stoper Stones koji je spasio mrežu domaćina.  Na startu drugog poluvremena, u 48. minuti, Raheem Sterling promašuje sa nekoliko metara. U 60. minuti u igru je ušao Jamie Vardy i već u 66. pogađa za 2-0. Mogao se Vardy još dva puta upisati u strijelce, u 69. i 80. minuti, ali nije imao sreće.  Večeras još igraju Malta - Slovačka, te Škotska - Slovenija.  U dvoboju austsajdera skupine E Armenija je kod kuće protiv Kazahstana slavila sa 2-0 golovima Henrika Mkhitaryana (73) i Arasa Oezbiliza (75). Večeras se još sastaju Crna Gora - Poljska, te Rumunjska - Danska. >>'Ponosni smo s obzirom na sve što smo prolazili zadnje dvije godine' 