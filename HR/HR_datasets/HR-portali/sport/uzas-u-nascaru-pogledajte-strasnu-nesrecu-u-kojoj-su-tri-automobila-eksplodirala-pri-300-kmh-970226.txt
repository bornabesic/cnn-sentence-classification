VJEROVALI ili ne, u ovoj nesreći nitko nije teže stradao. Najlošije je prošao Aric Almirola, koji je helikopterom prebačen u bolnicu u Kansasu nakon što se u punoj brzini zaletio u dva automobila u utrci Go Bowling 400 u sklopu NASCAR Monster Cupa. Stravična nesreća dogodila se u 199. od 267 krugova nakon što se Joey Logano, zbog kvara na automobilu, zaletio u Danicu Patrick. Njih dvoje su se izvrtjeli na stazi, a Almirola je stigao nakon nekoliko sekundi. Nesretni vozač nije imao gdje skrenuti i zaletio se u njih pri brzini od oko 300 kilometara na sat. "Nešto je otišlo na mojem automobilu, ali ne znam što. Najednom je sam od sebe skrenuo u Danicu. Nadam se samo da je Aric dobro i da će sve biti u redu. To je sad najvažnije", rekao je Logano nakon utrke. Almirolin automobil odmah je eksplodirao, a zapalila su se i preostala dva. Danica i Logano su sami izašli iz svojih automobila, no Aric je ostao nepomično sjediti u kokpitu i svi su se bojali da je teško stradao. U bolnici, u koju je stigao sa Schantzovim ovratnikom, utvrđeno je da mu je lakše stradao peti kralježak, ali nakon što je prenoćio u bolničkom krevetu, Almirola je pušten kući.