Dvostruka olimpijska pobjednica u disku i najbolja hrvatska sportašica Sandra Perković nije ušla među tri finalistice izbora Međunarodnog atletskog saveza (IAAF) za najbolju atletičarku svijeta.  Perković je bila na širem popisu od deset kandidatkinja, ali joj ni olimpijsko zlato, činjenica da je jedina atletičarka koja je u Riju obranila zlato i niz nepobjedivosti u Dijamantnoj ligi nije pomogao da uđe među tri finalistice. IAAF je izabrao etiopsku dugoprugašicu Almaz Ayana, poljsku kladivašicu Anitu Wlodarczyk i jamajčansku sprintericu Elaine Thompson, a jedna od njih će sljedećeg mjeseca u Monte Carlu biti proglašena najboljom.  Među atletičarima je ponovno peterostruki laureat Usain Bolt, koji će gotovo sigurno ponovno osvojiti nagradu jer je u Riju postao prvi atletičar koji je triput zaredom osvajao olimpijsko zlato na 100 i 200 metara. Uz Bolta su još nominirani britanski dugoprugaš Mo Farah i južnoafrički 400-metraš Wayde van Niekerk. >> Tjednik Max! i sport Večernjeg lista pratite i na Facebooku >> Sandra Perković puca od samopouzdanja: Nikad nisam bila mršavija 