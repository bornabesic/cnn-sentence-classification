Trener Rijeke Matjaž Kek nije skrivao oduševljenje nakon trijumfa nad Dinamom u finalu Kupa (3:1). "Naša momčad, stručni stožer i svi ljudi u klubu zaslužuju čestitke. Bili smo na udaru nakon onoga na Maksimiru, no još jednom smo pokazali da nas nikad nije dobro prekrižiti. Na kraju smo zasluženo pobijedili u sjajnom ambijentu. Ovakav gol na početku nastavka presjeće momčad, to smo mi doživjeli u Maksimiru. U pravom momentu smo dali gol da se oslobodimo i na kraju smo zasluženo dobili - kazao je Kek, piše Goal. Bio je dojam da na kraju neki igrači Rijeke nisu imali snage. "Mi smo znali da moramo istrpiti neke igrače. To se kockaš. No, s gardom od četiri ofenzivna igrača i Vešovićem pokazali smo da želimo pobijediti. Gušt je igrati u ovakvom ambijentu. Mi smo u pravom momentu reagirali." Rijeka na kraju slavi dvostruku krunu... "Uz male rotacije mi smo dobivali ključne utakmice, Belupo, Hajduk, dominirali protiv Dinama na Rujevici. Kockali smo se, no ovo je pobjeda grada, Miškovića. Posebno mi je drago zbog Damira. Mene je puno puta nogomet išamarao. Uvijek govorim ne biti bahat. Mi smo odmah nakon Osijeka i Intera bili odmah kažnjeni. Nije nogomet uvijek pravedan, no nogomet je na kraju sezone opet pobijedio", zaključio je Kek. Marko Vešović također je bio prezadovoljan. "Pokazali smo tko je Rijeka, pokazali smo da imamo najbolju momčad, najbolje igrače, najbolje sve. Dokazali smo da smo u Maksimiru bili pijani, dokazali smo tko je najbolji kolektiv u Hrvatskoj, dokazali smo tko smo i što smo. Jednostavno, mi smo šampioni. A sada jedva čekam na odmor, bila je ovo naporna sezona, mentalno i psihički dali smo sve od sebe", kazao je Vešović za HRT.