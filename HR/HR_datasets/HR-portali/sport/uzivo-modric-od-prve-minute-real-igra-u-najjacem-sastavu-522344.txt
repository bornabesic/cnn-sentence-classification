Real Madrid se po tko zna koji put ove sezone uspio spasiti u zadnjim trenucima! Imala je Valencia 1-1 sve do 86. minute kada je Marcelo sjajnom fintom izbacio obrambenog i pogodio za 2-1 i nova tri boda 'kraljeva'. Ronaldo je promašio penal koji je izborio Modrić, a hrvatski veznjak igrao je do 93. minute kad ga je zamijenio Vasquez. Zinedine Zidane je protiv Deportiva odlučio odmarati standardne prvotimce. B momčad je razbila sastav iz La Corune 6-2 stoga je danas protiv Valencije mogao na travnjak poslati najjačih 11. Plan je bio jasan. Real nema pravo na kiks ako želi ostati u igri za naslov prvaka. Odlučio je krenuti jako iz svih raspoloživih sredstava, ali baš i nije išlo onako kako je on isplanirao. Real je u prvom poluvremenu bio uspavan, spor, bezidejan... Ustvari, bolje prilike je imala Valencia, koja je mogla povesti već nakon 50 sekundi. Santi Mina je pucao, udarac mu je obranio Navas, Mina je ponovo pucao i pogodio stativu. Real je preživio. Prilika u prvom poluvremenu je bilo vrlo malo, a i u takvim okolnostima 'kraljevi' su usjepli doći do vodstva. Igrala se 27. minuta kada je Dani Carvajal sjajno napbacio loptu, a Cristiano Ronaldo još bolje skočio i glavom zabio za vodstvo.  Bio je to Ronaldov 367. prvenstveni gol čime je prešao Jimmyja Greavesa s kojim je do sada dijelio prvo mjesto na vječitoj ljestvici najboljih strijelaca šest najboljih europski liga. Ronaldo je tri prvenstvena gola zabio za Sporting, 84 za United i 280 za Real. U 55. minuti Benzema je nakon jednog napada zatresao stativu, a u nastavku napada Parejo je srušio Luku Modrića u kaznenom prostoru. Sudac Manzano je odmah pokazao na bijelu točku, Ronaldo je pucao u donji lijevi kut, ali mu je udarac skinuo Valencijin golman Alves. Morata i Ronaldo nisu uspjeli realizirati dvije jako dobre prilike u 79. minuti, a Portugalac se kod svog pokušaja uspio i ozlijediti. U padu je s Latorreom pogodio stativu pa su morali intervenirati liječnici. Gotovo su se promašaji obili o glavu Realu kada je Parejo sjajno pogodio iz slobodnjaka s 20-ak metara za 1-1 u 82. minuti. Prije njegovog gola Modrić je požutio jer je dirao pjenu koju je stavio sudac na teren. Situaciju je ipak do kraja uspio spasiti Marcelo koji je u 86. minuti odbijanac pospremio u mrežu za slavlje Reala. Real je ovom pobjedom ponovo izbio na vrh La Lige, a sada je pritisak na Barceloni, koja večeras igra derbi protiv Espanyola. Real i dalje ima utakmicu zaostatka, onu sa Celtom. 