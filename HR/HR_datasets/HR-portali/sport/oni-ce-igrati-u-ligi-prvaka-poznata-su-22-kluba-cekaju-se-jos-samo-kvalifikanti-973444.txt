Foto: Guliver Image/Getty Images NAKON što je Bešiktaš osvojio prvenstvo u Turskoj, a Roma osigurala drugo mjesto u Italiji, poznato je koja 22 kluba će igrati u Ligi prvaka sljedeće sezone. Ostalo je još deset mjesta, a do njih preostali klubovi mogu kroz kvalifikacije Lige prvaka. Jedan od klubova koji lovi grupnu fazu kroz kvalifikacije je i Rijeka. Jedina država koja već ima četiri sigurna mjesta je Engleska, zahvaljujući tome što je Manchester United pobjedom u finalu nad Ajaxom osvojio Europsku ligu. Osim Uniteda, u Ligi prvaka igrat će i Chelsea, Tottenham i Manchester City. Španjolsku predstavljaju Real, Barcelona i Atletico, a Njemačku Bayern, Red Bull Leipzig i Borussia Dortmund.  Po dva predstavnika u grupnoj fazi imaju Italija (Juventus i Roma), Portugal (Benfica i Porto) i Francuska (Monaco i PSG).  Izravno su u grupnoj fazi i prvaci Rusije (Spartak), Ukrajine (Šahtar), Belgije (Anderlecht), Nizozemske (Feyenoord), Turske (Bešiktaš) i Švicarske (Basel).