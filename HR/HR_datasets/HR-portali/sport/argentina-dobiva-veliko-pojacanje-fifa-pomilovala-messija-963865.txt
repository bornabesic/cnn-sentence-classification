Foto: Getty Images / Guliver Image VICEPRVAK svijeta u velikim je problemima, ali bi stvari mogle krenuti na bolje. Argentina, koja je 2014. na Svjetskom prvenstvu u Brazilu igrala u finalu protiv Njemačke, mogla bi propustiti sljedeći Mundijal u Rusiji 2018. godine.  Argentinci su tek peti u kvalifikacijama Južne Amerike za SP četiri kola prije kraja, a to im mjesto garantira baraž. Međutim, i to je pod velikim znakom pitanja, jer je iza nje odmah Ekvador s dva boda manje. Zbog toga je smijenjen izbornik Edgardo Bauza, a momčad ostala bez suspendiranog Lionela Messija na četiri utakmica, od čega je jednu odradio protiv Bolivije. Kapetan i najveća zvijezda reprezentacije je nakon pobjede (1:0) nad Čileom vrijeđao suca, te ga je FIFA kaznila s četiri susreta.  Tako bi Messi mogao pomoći Argentini tek u posljednjem kolu. Ipak, Nogometni savez se žalio, a nove informacije govore o tome kako bi igrač Barcelone trebao dobiti smanjenje kazne, te propustiti još samo jednu utakmicu, kod Urugvaja 31. kolovoza u 15. kolu.  Još uvijek se čeka službeno priopćenje FIFA-e, ali bi Messi trebao zaigrati protiv Venezuele, Perua i spomenutog Ekvadora u posljednjem kolu, čime bi Argentina dobila veliko, ma najveće pojačanje na putu do Rusije.