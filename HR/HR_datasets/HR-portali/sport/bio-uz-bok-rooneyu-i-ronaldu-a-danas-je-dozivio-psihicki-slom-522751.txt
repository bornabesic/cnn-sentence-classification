Ime Aarona Lennona dobro je poznato ljubiteljima popularne nogometne simulacije Football Managera, budući da se razvoj tog igrača pomno pratio od njegovih prvih juniorskih koraka u Leeds Unitedu. U tadašnjoj inačici Championship Managera 03/04 Aaron je bio jedan od najtalentiranijih igrača uopće, poznat po svojoj impresivnoj brzini.  Skauti su primijetili njegov talent već u osmoj godini, dok je njegov stariji brat Anthony igrao za mlađe selekcije Manchester Uniteda. Sve dok nije doživio strašnu prometnu nesreću zbog koje je morao prekinuti s igranjem. Mladi Aaron s nogometom je počeo u Leedsu gdje je postao najmlađi debitant u povijesti Premiershipa kada je sa 16 godina i 129 dana debitirao protiv Tottenhama na White Hart Laneu u kolovozu 2003. godine. Taj rekord je srušio Matthew Briggs iz Fulhama koji je u svom debiju imao 16 godina i 65 dana 2007. godine. Taman kad se ustalio u prvoj postavi Leedsa, klub je zapao u ozbiljne financijske probleme pa je Lennon prodan za 'sitnih' milijun funti u Tottenham u ljeto 2005. Uz Cristiana Ronalda i Waynea Rooneya važio je za jednog od najboljih mladih igrača ponajbolje svjetske lige i predviđala mu se blistava karijera.  Nažalost, zbog čestih ozljeda forma bi mu često patila i on je sreću odlučio potražiti u Evertonu gdje je otišao u veljači 2015. Poslije deset godina, napustio je London i pokušao ispočetka.  Donekle je to i išlo u novom klubu, međutim, od dolaska Ronalda Koemana na klupu, za njega je nastupio težak period. Dobivao je prilike na kapaljku, u prva dva mjeseca mandata Nizozemca odigraoje tek 14 minuta. Mnogi bi se igrači utješili milijunskim ugovorima i uživali na klupi dok novac 'curi' na račun, ali kod Aarona to nije slučaj. Naime, Everton je kasno navečer u utorak potvrdio kako je nesretni igrač završio u bolnici zbog psihičkih problema pod objašnjenjem kako igrač ima bolest u vezi sa stresom. Na liječenje ga je dovela policija jer je netko prijavio kako je 'čovjek u trenirci nesigurnog položaja stajao na isključenju s prometnice u Salfordu blizu Manchestera'. Svjedoci tvrde kako je djelovao suicidalno, a policija je morala pregovarati s njim devedesetak minuta kako bi ga odvela na sigurniju lokaciju. Prije mjesec dana trener Evertona Ronald Koeman medijima je objasnio kako Lennon fizički nije spreman biti dio momčadi, a prema ovim nemilim događajima, čini se kako su Aaronovi problemi daleko, daleko veći. Posljednju utakmicu odigrao je 11. veljače. Psihički slomovi i depresija oduzeli su život njemačkom golmanu Robertu Enkeu. Zbog sličnih je stvari i veliki njemački talent Sebastian Deisler morao prekinuti karijeru, dok je današnji sportski direktor Leipziga Ralf Rangnick uzeo pauzu od nogometa kako bi se psihički posve oporavio od stresa kojeg donosi posao. Iste je nedaće imao i veliki golman Gigi Buffon prije desetak godina, kao i slavni plivač Ian Thorpe početkom novog tisućljeća...   