Hrvatska nogometna reprezentacija okupila se, bez Ivana Rakitića, za akciju Island. Ante Čačić nije svoje izabranike dugo zadržao u Zagrebu, najbolji hrvatski nogometaši odmah su krenuli u Sv. Martin na Muri... - Odličan je osjećaj konačno biti dio reprezentacije. Ova je generacija zaista vrlo snažna, rekao bih možda i najbolja ikad. Odlično je popunjena na mojoj poziciji, ali i svim drugim mjestima u momčadi. No, sretan sam da je konačno došlo moje vrijeme - rekao je Ivan Santini pa nastavio: - Meksiko? Došli smo u Los Angeles rasterećeno, zaigrali bez ikakvih briga. Puno je dečki prvi put bilo na drugom kontinentu, ali dali smo sve od sebe i to nam se vratilo na najbolji mogući način. Nismo previše očekivali od tog dvoboja, no bili smo pošteni i sve je ispalo kako treba. Island? - Island je vrlo nezgodan suparnik, pogotovo na domaćem travnjaku. Ali, ova naša reprezentacija ima kvalitetu, vjerujem da ćemo se s Islanda vratiti s pobjedom. Bliži se početak prijelaznog roka, kakvo je vaše stanje u Caenu? - Iskreno, sada uopće na razmišljam o Caenu, na pameti mi je samo utakmica s Islandom. Gotova je klupska sezona, ne želim uoči ovako važne utakmice misli trošiti na takve stvari. Samo reprezentacija, a onda ćemo kasnije vidjeti što će biti s klubom - završio je Santini... Franko Andrijašević proteklih je dana mnogo slavio, a sada stigao na novo reprezentativno okupljanje... - Haha, sve je dobro. Imao sam tri slobodna dana, uspio se odmoriti. Evo, prvi put sam u reprezentaciji na pravi način, veselim se ovom pozivu. Island? Moramo napraviti dobru analizu njihove momčadi, a onda bi sve trebalo biti dobro. Baš kao što je to bilo i u onoj zagrebačkoj utakmici. Moje ambicije? Ma polako, presretan sam što sam ovdje. A sada se želim bez pritiska pokušati izboriti za neku važniju ulogu, doći među 18-ak igrača na koje izbornik stalno računa" rekao je Franko Andrijašević pa dodao: - Odlazak iz Rijeke? Puno se toga priča što je i normalno nakon ovakve sezone koju smo imali u Rijeci. Vidjet ćemo što će se dogoditi, sve će biti odrađeno u dogovoru mene i kluba, kako god bude. Komentar o finalu Lige prvaka? - Ja sam veliki navijač Barcelone tako da sam u toj utakmici bio - kontra Reala. Nema to nikakve veze s Lukom, ali baš sam veliki fan Barcelone. Ipak, treba biti realan, Real Madrid je zasluženo stigao do još jednog naslova - završio je Andrijašević... Riječ je dobio i Marko Rog... - Očekivanja su identična kao i prije prve utakmice s Islandom, bolja smo momčad, to želimo potvrditi i na terenu. Svi znamo koliko su nam važni ovi bodovi na putu prema Rusiji - poručio je Marko Rog pa dodao: - Jesam, zadovoljan sam svojom prvom sezonom u Italiji. Ta prva godina u Serie A je svakome teška, vjerujem da će druga sezona biti puno bolja. Veliki sam optimist, nadam se da ćemo i kao momčad ponoviti ovogodišnje rezultate, ako ne i biti još bolji. Vi se vraćate "doma", reprezentacija će sljedećih dana trenirati u Sv. Martinu na Muri... - Uvijek mi je drago vratiti se u svoje krajeve, evo već sam proteklih sedam dana bio doma - zaključio je Rog.