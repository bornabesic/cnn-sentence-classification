U Stobreču pretučeni nogometni sudac Bruno Marić tijekom noći na srijedu vratio se u Daruvar. Jutro poslije brutalnog huliganskog napada Marić nam je rekao: – Sve me boli, osjećam se kao da me udario tramvaj! Povraćao sam tijekom povratka kući i odmah sam se javio svom liječniku i otvorio sam bolovanje. Ovo povraćanje, kao i spoznaja da mi smeta svjetlost, upućuju na to da sam ipak pretrpio potres mozga – rekao nam je Marić. Kad sad odvrtite film nemilog događaja, kakvi vam se osjećaji javljaju? – Moglo je sve to i drukčije završiti. Naime, kad sam ih vidio da ulaze u restoran, maskirani i naoružani šipkama, palicama i “bokserima”, mogao sam i drukčije reagirati budući da sam bio naoružan. Ali, u tom mi je trenutku prošlo kroz glavu da možda žele sa mnom razgovarati, verbalno me napasti, očekivao sam možda i nekakav fizički sukob, ali ne ovako brutalan kao što je bio! Bez ikakve riječi jedan je od njih dotrčao do mene i šipkom od hidranta opalio me po glavi, to je bio apsolutni pokušaj ubojstva! Da me dva puta udario tom šipkom po glavi, sigurno bi me ubio – kaže daruvarski sudac i nastavlja: – Kao sportaš, legalist, dragovoljac Domovinskog rata, kao osoba koja u Hrvatskoj obavlja javnu dužnost i u tome sam posljednje dvije godine proglašen najboljim, nisam mogao ni pomisliti da bi me netko, zato što misli da u nekim utakmicama nisam sudio kako treba, pokušao ubiti! Hoćete li nakon svega izbjegavati odlazak u Split? – Ni slučajno! Jedva čekam da opet dođem u Split! Ni u kojem slučaju ne želim ove kukavice, huligane dovoditi u isti kontekst s gradom Splitom, Hajdukom i svima onima koji vole Hajduk! Razmišljate li možda o prestanku suđenja? – Ne! Čim ozdravim, vratit ću se na nogometne travnjake. Prije mjesec dana rekli ste da više nećete suditi Hajduku, je li se nešto promijenilo u vašim razmišljanjima? – To sam rekao, ali ne mogu utjecati na koju će me utakmicu povjerenik za suđenje delegirati. Što ćete sad poduzeti? – Idem do kraja! Podignut ću tužbe, neću stati sve dok ne doznam imena onih koji su sudjelovali u ovom pokušaju ubojstva! Već su sa mnom kontaktirali pojedinci iz buduće izvršne vlasti, kao i neki saborski zastupnici. Siguran sam da je sad došlo vrijeme da se krene u izradu novog Zakona o sprečavanju huliganizma. Ako ove teške batine koje sam dobio pokrenu učmalu administraciju u rješavanju problema te ako to omogući policiji i pravosudnim organima da se napokon stane na kraj huliganima, rado su sve preboljeti. 