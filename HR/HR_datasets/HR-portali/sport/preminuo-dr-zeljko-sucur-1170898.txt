U četvrtak je iznenada u Zagrebu, u 60. godini, preminuo istaknuti liječnik sportske medicine dr. Željko Šućur. Sportska medicina bila mu je u središtu zanimanja i njoj je posvetio najveći dio karijere tijekom koje se brinuo za  zdravlje naših najboljih skijaša Janice i Ivice Kostelić pa je bio i članom hrvatske olimpijske delegacije na ZOI Salt Lake City 2002. godine. Skrbio je i o zdravlju brojnih nogometaša, rukometaša i drugih sportaša. Kao bivši bodybuilder, među prvima je u Hrvatskoj upozoravao na postojanje i zlouporabu raznih preparata koji se mogu lako dobiti u fitnes centrima te govorio o njihovoj štetnosti za zdravlje. Posebno se zalagao za rekreativni sport, a napisao  je i niz stručnih članaka o tjelesnoj aktivnosti i fitnesu te o važnosti nutricionizma. Bio je jedan od osnivača Cybex centra za izokinetiku i biomehaniku, prvog takve vrste u Hrvatskoj. Posljednji ispraćaj doktora Željka Šućura je u ponedjeljak 22. svibnja u 14.10 na  zagrebačkom groblju Mirogoj.