Foto: Getty Images/Guliver Image KIMI RAIKKONEN ostvario je prvi pole position nakon VN Francuske 2008. u napetim kvalifikacijama za VN Monaka gdje je bio za manje od pola desetinke sekunde brži od momčadskog kolege Vettela i Bottasa u Mercedesu. Ferrariju je ovo prvi put da su zauzeli prvi red u Monaku još od 2008., a na ovoj slavnoj stazi nisu pobijedili od 2001. Posljednji puta da je vodeći trojac u kvalifikacijama za VN Monaka bio ovako blizu bilo je također 2008. kada su Massa, Raikkonen i Hamilton bili unutar 0.052 sekundi. Raikkonen je bio samo 0.043 sekunde brži od Vettela koji je bio dvije tisućinke brži od Bottasa, a Hamilton je ispao već u Q2 nakon što nije uspio sastaviti nijedan dobar krug. Hamiltona je u posljednjem Q3 krugu zaustavio Vandoorne u McLarenu koji se razbio u Swimming Pool šikani i izazvao žutu zastavu. Oba vozača McLarena prošla su u Q3, ali oboje imaju kazne na startu utrke koju će Button startati posljednji. Max Verstappen bio je brži od dva vozača Red Bulla na četvrtom mjestu s tri desetinke zaostatka za Raikkonenom, a Ricciardo je bio pola sekunde sporiji na petom mjestu. Sainz je bio sjajan šesti za Toro Rosso s nešto manje od sekunde zaostatka, a Perez je iznenadio brzinom u Force Indiji i završio sedmi najbrži s 1.151 sekundi zaostatka. Grosjean je prvi puta ovoga vikenda bio brži od Magnussena i kvalificirao se u Q3 koji je završio na osmom mjestu s dvije stotinke sporijim vremenom od Pereza. Jenson Button kvalificirao se na 9. mjesto u svom povratku u Formulu 1, ali zbog promjene turbopunjača i MGU-H startat će posljednji. Vandoorne je završio 10. nakon što nije mogao voziti Q3 zbog razbijenoga bolida, a sutra ga očekuje i kazna za incident s Massom u Španjolskoj pa će startati 12. Daniil Kvyat nije uspio proći u Q3 jer nije mogao završiti krug zbog Vandoorneova sudara pa je završio 11. najbrži, 0.063 sekunde iza Buttona koji je bio 10. u Q2. Hulkenberg je pokazao dosad najbolje izdanje za Renault ovoga vikenda na 12. mjestu, a Magnussenu je zasmetao neprepoznatljivi Hamilton koji je bio tek 14. najbrži nakon nekoliko uništenih krugova zbog prometa. Felipe Massa bio je 15. za Williams, a Ocona je u posljednjim trenucima iz Q2 izbacio Grosjean u Haasu. Palmer, Stroll i dva Sauberova vozača Wehrlein i Ericsson bili su najsporiji vozači na današnjim kvalifikacijama.