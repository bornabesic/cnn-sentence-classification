Trener Real Madrida Zinedine Zidane smatra da je pobjeda njegove momčadi od 4-1 u finalu Lige prvaka rezultat pritiska njegovih igrača u drugom poluvremenu, dok Juventusov trener Massimiliano Allegri tvrdi da su njegovi nogometaši bili statični u drugom dijelu igre. "U prvom poluvremenu bili smo podjednaki. Juventus je snažno ušao u utakmicu, a mi nismo uspijevali zadržati loptu u svom posjedu. U drugom dijelu, pak, bili smo superiorni", izjavio je Zidane na konferenciji za medije u Cardiffu.  "Rekao sam igračima na odmoru da nastave jednako igrati, ali uz veći pritisak i dublje na terenu protivnika. Istaknuo sam im da je bitno da igraju s loptom jer znaju igrati. Zabiti Juventusu četiri gola nije lako", dodao je.   Na poluvremenu je bilo 1-1 nakon pogodaka Cristiana Ronalda u 20. minuti i Marija Mandžukića u 27. minuti. Allegri je napomenuo da su njegovi igrači bili "fantastični u prvom poluvremenu, a da je Real Madrid zabio gol iz svog prvog udarca na gol, iz kontranapada".  "U prvih 15 minuta drugog dijela našli smo se u teškoj situaciji. Primili smo gol umjesto da se noktima i zubima borimo u obrani. Na tome ćemo morati raditi iduće sezone", izjavio je Allegri. Brazilac Casemiro je u 61. minuti zabio za 2-1 a Ronaldo opet u 64. za 3-1.  "U ovoj momčadi je puno talenta, ali i puno rada. Za osvajanje naslova prvaka bilo je ključno da svatko ugradi svoj komadić i da se tijekom sezone svi osjećaju bitnima", rekao je Zidane nakon što je Marco Asensio ušao s klupe pa u 90. minuti zabio za krajnjih 4-1. "Real Madrid je podigao tempo u drugom dijelu", rekao je Allegri.  "Bili su tada odlični, a drugi pogodak im je dao vjetar u leđa. Mi smo vjerojatno trebali bolje rasporediti snagu premda smo u prvom dijelu mogli voditi". Trener talijanskog prvaka je istaknuo da sada više nema smisla razbijati glavu time te je potvrdio da će i iduće sezone voditi crno-bijele iz Torina. "Da, bit ću na klupi i iduće sezone te nastojati osvojiti ovo natjecanje. Znamo gdje smo pogriješili i to ćemo nastojati ispraviti. Ovdje nećemo stati. U životu uvijek dobiješ drugu priliku", rekao je. Real Madrid je dva puta zaredom osvojio Ligu prvaka, što još nikome nije uspjelo, a Zidane je nakon osvojenih naslova 2016. i 2017. rekao da mu ostaje još godina dana ugovora.  "Zahvalan sam klubu na prilici, neću reći da ostajem ovdje cijeli život jer to ne postoji, no iduće sezone nastavljam voditi Real Madrid", rekao je. "Ja sam samo dio ekipe, povezanost među igračima bila je fantastična", dodao je. Allegri je također pohvalio svoje nogometaše za osvojenu dvostruku krunu u Italiji i učinjeno u Ligi prvaka.