Nakon nešto više od deset dana nakon otvaranja sezone u Australiji, pred nama je trkaći vikend u Kini. Ovdje je prvi pobjednik bio Rubens Barrichello 2004. godine, dok je Michael Schumacher 2006. godine ostvario svoju posljednju pobjedu u Formuli 1. Također,  2009. godine po prvi put se na najvišu stepenicu postolja popeo vozač Red Bulla. Ujedno je to i prva pobjeda Sebastiana Vettela otkako je iz Toro Rossa preselio u Red Bull.   Staza u Šangaju godinama je nudila fantastične duele. Biti će ovo odličan način da saznamo je li s današnjim bolidima doista teško pretjecati kao što govore neki vozači. Postoji nekoliko odličnih mjesta na kojima se može prilikom kočenja preteći bolid ispred sebe, a u nekoliko navrata pobjednik je prvo mjesto zaradio upravo direktnim okršajem na stazi, umjesto 'undercutom', tj. taktikom prolaska kroz boks.  Šangaj je povijesno mjesto za Njemačku, budući da je Nico Rosberg 2012. godine pobijedio po prvi put u karijeri, a postao je prvi Nijemac u povijesti Formule 1 koji je pobijedio u utrci u bolidu njemačkog konstruktora. Najviše pobjeda u Kini 'na kontu' ima Lewis Hamilton, koji je u Šangaju slavio četiri puta. Fernando Alonso u Hondi jedini je uz Lewisa koji ima više od jedne pobjede, ali treća će za Španjolca u bolidu kojeg trenutno vozi biti neostvariva.  Ipak, Hamilton prvi nastup 2007. godine ne pamti po dobrom, kada je završio u šljunčanoj zamci prilikom ulaska u boks. Iz zamke se nije izvukao i u utrci je pobijedio Kimi Raikkonen u Ferrariju. Isti je čovjek Hamiltonu na kraju sezone 'pred nosom' uzeo naslov prvaka sa samo jednim  bodom prednosti. Jedna nezgoda obilježila je trkaći vikend 2010. godine, kada je Sebastianu Buemiju prilikom kočenja na kraju duge ravnice pukao ovjes te su mu otpala oba prednja kotača. Iako je izgledalo stravično, bespomoćnom Buemiju nije se ništa dogodilo. Iako smo navikli nakon Australije gledati utrku u Maleziji, ona je prebačena za drugi dio sezone, a trkaći vikend u Kini počinje u petak sa slobodnim treninzima. Na konferenciji za novinare prisutne su nasmijali Sebastian Vettel i Max Verstappen. Nijemac je Verstappenu obećao platiti pivo, budući da mu je Nizozemac pomogao da u Australiji dođe do pobjede. Nakon što je Verstappen upitan je li Vettel ispunio obećanje, Max je negirao. - Nisam dobio pivo, ali nema veze - izjavio je Max. - Evo mu voda, premlad je da pije pivo - ispalio je Vettel dodavši Verstappenu bocu vode. - Ne treba mi to, nisam zadovoljan vodom - kroz šalu je dobacio Vettelu.   Prvi slobodni trening: petak, 7. travnja 04:00-05:30 sati Drugi slobodni trening: petak, 7. travnja 08:00-09:30 sati Treći slobodni trening: subota, 8. travnja 06:00-07:00 sati Kvalifikacije: subota, 8. travnja 09:00-10:00 sati Utrka: nedjelja, 9. travnja 08:00 sati     