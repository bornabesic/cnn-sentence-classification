Marcelo Brozović (23) priključio se pripremama hrvatske reprezentacije u Zagrebu, ali s otvorenom opcijom kraćega izleta u London, na potpisivanje ugovora s Chelseajem! To bi trebalo biti završeno do srijede u ponoć kada u Engleskoj završava prijelazni rok. Kako sada stoje stvari s Brozovićem? Tako da je dogovorio uvjete novoga ugovora s Interom, pod poboljšanim uvjetima, navodno 2,5 milijuna eura godišnje. Čak mu je i trener Frank de Boer rekao kako želi da ostane pod svaku cijenu, kao dio novog, moćnog Interova veznog reda, uz Portugalca Joaa Marija i Argentinca Evera Banegu. Međutim, iako Inter daje Marcelu kraljevske uvjete i status, još uvijek istodobno s Chelseajem pregovara o njegovoj prodaji. Prije koji tjedan taj je klub Interu za Marcela nudio novac i Nigerijca Obi Mikela, što je glatko odbijeno. Sada je aktualna opcija novac plus Cesc Fabregas, o čemu se Inter tek treba izjasniti. Naravno da bi Talijani, odnosno kineski vlasnici Intera, najradije inkasirali trideset milijuna eura i tako po kratkom postupku riješili tu pat-poziciju. Također, krene li Chelsea po Marcela, onda ni onih 2,5 milijuna eura godišnje za igrača više ne bi bilo aktualno. Nego barem milijun više...  