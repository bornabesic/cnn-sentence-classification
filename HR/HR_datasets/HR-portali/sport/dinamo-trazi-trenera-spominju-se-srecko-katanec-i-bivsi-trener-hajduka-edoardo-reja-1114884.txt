U Dinamu više ne žele govoriti o onome što je bilo, a Zlatko Kranjčar je bio i sada više nije. Ne žele iznositi ni “prljavi veš”, reći da se Cico vratio starom poroku, da nekoliko puta nije došao na trening, da se pokoji put na treningu činilo da je predobre volje... Žele gospodski rastanak, korektan. Može li Sopić kao Miše I to je u redu prema legendi kluba za kojim će žaliti i mediji jer je uvijek bio otvoren za komunikaciju. No Cico je sad već bivši trener Dinama. Kako o bivšem ne žele govoriti, tako nisu baš ni razgovorljivi kad je riječ o mogućem nasljedniku. – Željko Sopić vodit će momčad – kratko je rekao glavni direktor Dinama Tomislav Svetina. Sopić će tako već danas imati vatreno krštenje, u kupu igra protiv Velog Vrha. I neće biti iznenađenje ako funkciju v. d. trenera i produži. Ljudi bliski vodstvu kluba tvrde da u Dinamu još nemaju nikakvo ime, nikakvog kandidata. Iako se naslućivao razlaz s Kranjčarom i prije nedjelje, razmišljanja o mogućem nasljedniku ni tada nisu urodila plodom, a ista je situacija i sada nakon Kranjčarove ostavke. Stoga je moguće da Dinamo novog trenera neće imati do reprezentativne stanke. Možda je to prilika da se i Sopić dokaže, tako je svojevremeno Miše bio privremeni u Hajduku i napravio odličan posao. – Nakon ovoga što nam se dogodilo protiv Rijeke trebamo što prije podignuti glave. Jedina terapija za to je utakmica, a prva nam slijedi s niželigašem Velim Vrhom, igrat će oni koji nisu igrali protiv Rijeke – poručio je Sopić. Kad je Dinamo u posljednje vrijeme tražio novog trenera, puno se govorilo o Nenadu Bjelici, no on je tek dobio posao u Poljskoj. Srečko Katanec također je među često spominjanima, ali to se ne čini realnim. Iako mu ide loše u kvalifikacijama za SP sa Slovenijom, iako igraju loše, on je još uvijek izbornik. Doduše, najavio da će otići kad ode predsjednik saveza Čeferin, a on sad odlazi u fotelju predsjednika Uefe. Osim toga, Katanec je osebujan, čvrst i ne voli autoritete iznad sebe... – Trenutačno sam izbornik Slovenije, imam puno posla. O Dinamu nisam razmišljao, to mi nije opcija – rekao nam je jučer Katanec. Kopić: Nisam upućen Trener Slavena Belupa Željko Kopić navodno dobro kotira, ali i to je zasad sve na razini nagađanja koja ne treba ozbiljno shvatiti. Zdravko Mamić želio je Kopića u Dinamu kao direktora nogometa, ali je Kopić zahvalio i izabrao trenersku klupu u Koprivnici. – Koncentriran sam na posao u Slavenu Belupu, a situaciju u Dinamu ne mogu komentirati jer nisam u nju upućen – kazao nam je jučer Kopić. Spominjao se i nekadašnji trener Hajduka Edoardo Reja, ali dok plavi ne odluče, bit će još mnogo imena u nagađanjima. – Zasad nemamo rješenje, pa Kranjčar je tek u nedjelju navečer odstupio – kazao nam je direktor Dinama Tomislav Svetina.  