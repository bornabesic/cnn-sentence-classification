Košarkaši Cedevite otvorili su drugi krug natjecanja u Eurokupu domaćim porazom od španjolske Valencije Basket 86-89. Cedevita je u dramatičnoj završnici imala 13 sekundi za zadnji napad i priliku tricom izboriti produžetak, no najbolji igrač utakmice Ryan Boatright je promašio. Hrvatski prvak je protiv momčadi koja je zadnjih godina u vrhu španjolske lige odigrao odlično prve tri četvrtine. Međutim, dvoboj je presudio Cedeviti loš ulazak u posljednju četvrtinu. Cedevita je na startu posljednje dionice vodila 65-64, no Valencija je serijom 13-0 pobjegla na 77-65. Momčad Veljka Mršića je polako stizala zaostatak i na koncu imala šut za produžetak, ali nije uspjela. Španjolce, koji su tri puta osvojili Eurokup, do pobjede su predvodili Bojan Dubljević sa 17 koševa i četiri skoka, Pierre Oriola sa 15 koševa, te Romain Sato sa 13 koševa. U domaćim redovima najefikasniji su bili Boatright sa 37 koševa i 11 asistencija, te Rashad James sa 16 koševa. U drugom susretu iz skupine H snage će odmjeriti Alba Berlin i Unicaja Malaga. Cedevita u 2. kolu, 11. siječnja gostuje kod Unicaje. 