Nijemac Nico Rosberg, pobjednik je VN Europe, osme ovosezonske utrke u prvenstvu formule 1 te je učvrstio prvo mjesto u ukupnom poretku vozača.  Mercedesov vozač je trijumfom u premijernoj utrci u azerbajdžanskom glavnom gradu Bakuu napokon prekinuo niz slabih rezultata koji su Nijemca pratili zadnje tri utrke. Rosbergu je ovo peta pobjeda ove sezone i 19. u karijeri. Drugi je bio Ferrarijev pilot Sebastian Vettel, a treći vozač Force Indije Sergio Perez. Kimi Räikkönen u Ferrariju utrku je završio na četvrtom mjestu ispred Mercedesova pilota Lewisa Hamiltona. Aktualni svjetski prvak u kvalifikacijama je udario u zaštitnu ogradu pa je startao deseti. Nico Rosberg sjajno je iskoristio prvo mjesto na startu (25. put u karijeri bio je najbrži u kvalifikacijama), a vodeće mjesto nije ispuštao tijekom cijele utrke. Prvenstvo se nastavlja 3. srpnja Velikom nagradom Austrije. Rezultati VN Europe: 1. Nico Rosberg (Mercedes) 1:32:52.366, 2. Sebastian Vettel (Ferrari) +16.696, 3. Sergio Perez (Force India) +25.241, 4. Kimi Räikkönen (Ferrari) +33.102, 5. Lewis Hamilton (Mercedes) +56.335, 6. Valtteri Bottas (Williams) +60.886... Ukupan poredak vozača: 1. Nico Rosberg (Mercedes) 141, 2. Lewis Hamilton (Mercedes) 117, 3. Sebastian Vettel (Ferrari) 96, 4. Kimi Räikkönen (Ferrari) 81, 5. Daniel Ricciardo (Red Bull) 78, 6. Max Verstappen (Red Bull) 54... Ukupan poredak konstruktora: 1. Mercedes 258, 2. Ferrari 177, 3. Red Bull 140, 4. Williams 90, 5. Force India 59...