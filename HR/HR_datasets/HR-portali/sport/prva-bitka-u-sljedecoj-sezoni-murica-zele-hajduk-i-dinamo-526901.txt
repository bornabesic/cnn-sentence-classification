Robert Murić na meti je svog bivšeg kluba Dinama, ali i Hajduka. Zagrepčani žele ispraviti pogrešku, svjesni su da su ga olako pustili, dok mu Splićani nude mogućnost da standardnim nastupima potvrdi očekivanja i najave da je jedan od najtalentiranijih igrača generacije. Još za suđenja Zdravku Mamiću za napad na Robertova oca, kojem je zaprijetio da će mu ‘’iščupati grkljan’’ ako odvede sina u inozemstvo, čelnik Dinama obećavao je brda i doline, samo da se Robert vrati. - Ako mali ne igra u Ajaxu, ja ću ga vratiti kući! Ako treba, platit ću Ajaxu pet milijuna eura, a i njemu ću dati golemi novac – tvrdio je Mamić, koji formalno više nije na čelu Dinama, ali je u stvarnosti njegova riječ i dalje presudna kada su u pitanju transferi igrača. Iz krugova bliskih Muriću može se saznati kako interes Dinama i dalje postoji, štoviše, i proteklog tjedna su ga kontaktirali i nudili mu povratak. No u međuvremenu se u priču uključio i Hajduk, kojem treba mladi igrač Murićeva profila, kako na terenu, tako i izvan terena, da njegovim dovođenjem pošalju jasnu poruku Dinamu, kakvu su već poslali dovođenjem Nike Kranjčara. Gdje će završiti Murić, teško je predvidjeti, no činjenica je da mladić i oni koji se brinu o njegovoj karijeri moraju pažljivo odvagnuti. Robert je nedavno proslavio 21. rođendan, i krajnje mu je vrijeme da počne igrati u kontinuitetu. Prije tri godine otišao je u Ajax, no ni tamo, kao ni na posudbi u Pescari prošle sezone, nije se naigrao. I to u Pescari koja je ispala iz Serie A. Odigrao je svega pet prvenstvenih utakmica, niti jednu cijelu, a nastupe je skupio kad je već postalo jasno da će Pescara napustiti društvo najboljih talijanskih klubova. Murić se uskoro vraća s posudbe u Ajax, planira s njima odraditi i pripreme ako se u međuvremenu nešto promijeni, a hoće li ga finalisti Europske lige zadržati u svojim redovima, opet poslati na posudbu, ili će mu omogućiti odlazak pod određenim uvjetima, saznat ćemo uskoro. No vrijeme svakako nije saveznik Dinamu i Hajduku, jer počinju kvalifikacije za Europu. Izvori bliski Muriću uvjeravaju nas da bi on radije ostao u inozemstvu, ali nije isključeno da se ipak odluči napraviti korak unatrag u svojoj karijeri, odigrati sezonu ili dvije u jednom od dva najveća hrvatska kluba koji bi mu garantirali pristojnu minutažu, te nakon toga opet u inozemstvo. Jednostavno, Muriću sad treba kontinuitet da potvrdi najave scouta koji su ga uvrstili među najtalentiranije igrače svoje generacije.