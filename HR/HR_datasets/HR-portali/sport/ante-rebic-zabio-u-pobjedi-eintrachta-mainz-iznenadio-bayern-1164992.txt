Bivši hrvatski reprezentativac Ante Rebić postigao je gol u pobjedi Eintrachta protiv Augsburga (3:1) u 30. kolu Njemačke lige, dok je iznenađenje napravio Mainz odigravši 2:2 na Allianz Areni s Bayernom.  Rebić je zabio gol za 3:1 u sudačkoj nadoknadi, no momčad Nike Kovača nije lako došla do pobjede jer su gosti vodili s 1:0 sve do 78. minute. Eintracht je sada osmi i bod ga dijeli od mjesta koje vodi u Europu.  Mainz je u borbi za ostanak napravio podvig u Muenchenu osvojivši bod protiv prvaka Bayerna (2:2). Krkić i Brosinski dvaput su doveli goste u vodstvo, a Robben i Alcantara izjednačavali, a Bavarci, još pod šokom od ispadanja u Ligi prvaka, nisu uspjeli postići treći gol.  Drama se događala u Ingolstadtu gdje su domaćini u očajničkoj borbi za ostanak vodili s 2:1 do 81. minute protiv Werdera, a onda primili čak tri gola i umanjili šanse za ostanak. Domaćini sigurno neće zaboraviti Maxa Krusea koji je postigao sva četiri gola za Werder. Hertha je u Berlinu s 1:0 slavila protiv Wolfsburga i ostala u igri za Europu, dok su gosti i dalje u opasnosti od ispadanja. Jako je podbacio i HSV koji je u Hamburgu izgubio 1:2 od davljenika Darmstadta, koji je zadnji s 21 bodom, 11 bodova od spasa. >> Bilićev West Ham osvojio bod koji mu vjerojatno znači ostanak u ligi