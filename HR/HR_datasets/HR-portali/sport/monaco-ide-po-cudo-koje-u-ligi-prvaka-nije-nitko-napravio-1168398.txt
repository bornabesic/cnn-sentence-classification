Ako je suditi po povijesti i statistikama, večerašnja uzvratna utakmica polufinala između Juventusa i Monaca u Torinu (20.45, Arenasport 3) bit će samo formalnost. Stara dama u prvoj je utakmici u Monacu slavila s 2:0, a u povijesti Lige prvaka ni jedna momčad u nokaut fazi nije prokockala prednost od dva gola iz prve utakmice u gostima. Da je Monaco bez realnih šansi, potvrđuje i podatak da Juventus u 90 minuta nije izgubio posljednje 22 europske utakmice, a Juve je i jedina momčad koja u nokaut fazi ovogodišnje Lige prvaka još nije primila pogodak. Također, Juve je kroz povijest jedanaest puta igrao protiv francuskih klubova u fazi na ispadanje i svaki put je prošao dalje. Još bez pobjede u Italiji Dodatni problem Monacu predstavlja činjenica da nikada nije pobijedio u Italiji. Na sedam gostovanja upisao je šest poraza i izvukao jedan remi. No, Subašić i njegovi suigrači sigurno se neće unaprijed predati. – Pred nama je iznimno težak zadatak, međutim moramo ostati pozitivni. Igrat ćemo svoju igru, a ako postignemo prvi pogodak na utakmici, tko zna... Možda i ostvarimo čudo, bitno je samo da moji igrači vjeruju u njega – poručio je Monacov trener Leonardo Jardim. U Juventusu su svjesni prednosti koju imaju iz prve utakmice, ali trener Massimiliano Allegri poziva na oprez. – Bilo bi pogubno kada bismo se opustili. Monaco je velika momčad, prepuna talentiranih igrača. Moramo pobijediti i u uzvratu. Neću odmarati igrače, idemo na Monaco s najjačim sastavom – poručio je Allegri. Protiv Monaca Juventus je u Ligi prvaka igrao već dvaput, u polufinalu 1998. i četvrtfinalu 2015. godine i oba puta je prošao dalje. Od te četiri utakmice nije izgubio niti jednu, a primio je samo jedan gol. Zanimljivo, Juve je u obje sezone kada je izbacio Monaco igrao finale Liger prvaka i izgubio ga. Prvo od Real Madrida 1998. godine, a potom i 2015. godine od Barcelone. Startaju i Mandžo i Subašić Inače, Juventus lovi deveto finale Kupa/Lige prvaka, a do sada je slavio svega dva puta (1985. i 1996. godine), dok se Monaco nada svom drugom plasmanu u finale nakon što je u prvom 2004. godine poražen od Mourinhova Porta. Za današnju utakmicu od prve minute najavljena su dvojica Hrvata - Mario Mandžukić u dresu Juventusa, te Danijel Subašić na vratima Monaca. 