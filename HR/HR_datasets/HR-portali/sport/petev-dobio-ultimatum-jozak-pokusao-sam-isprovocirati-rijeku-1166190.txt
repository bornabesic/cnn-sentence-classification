Sve je govorilo da Ivajlo Petev neće “preživjeti” dva uzastopna poraza, prvo od Hajduka, a onda i od Slavena Belupa u utakmici u kojoj njegova momčad nije napravila nijedan prekršaj u prvom poluvremenu. Bilo je jasno da je izgubio konce momčadi koja je kao osjetljiva biljka i treba je znati zalijevati. Petev to dosad nije činio dobro, ili toj biljčici nije dao dovoljno vode ili ju je ugušio prekomjernim gnojenjem. Jozak: Nije ostao zbog odštete Stoga nisu čudile izjave Dinamovih čelnika koji su jasno nagovijestili da će doći do smjenjivanja. No, dan kasnije odlučili su drukčije. Nagađalo se da Petev ostaje zbog novca koji bi mu morao biti isplaćen u slučaju da dobije otkaz (oko 700.000 eura). – Nikakva klauzula u ugovoru nije bila razlog za njegov ostanak – kazao je sportski direktor Romeo Jozak. Koji su argumenti za ostanak kad nema ni igru ni rezultat? – Samo 24 sata prije utakmice Izvršni odbor kluba podržao je Peteva, bilo bi neozbiljno odmah drugi dan okrenuti mu leđa. Ne možemo reći da nas nije pokolebalo i poljuljalo ono što smo vidjeli u Koprivnici, i mi smo ljudi od krvi i mesa. No, želimo biti ozbiljan klub, pa smo odlučili nastaviti svoju priču, treneru dajemo podršku i kontinuitet, a to se puno puta pokazalo dobrim. Ispravnost kontinuiteta možemo vidjeti u slučajevima Zorana Mamića, Keka ili Wengera. Impulzivnost je karakteristika ljudi koji ne znaju što rade, mi želimo dugoročnu viziju. No, nevjerojatno je da momčad u prvih 45 minuta ne napravi nijedan prekršaj. – Rekli smo Petevu da nismo zadovoljni igrom momčadi. Ne trebamo igrati kao u derbijima prije 10 godina, na 70 prekršaja, ali ne smije nam se dogoditi da u poluvremenu ne napravimo nijedan. U igri s Hajdukom napravimo ih deset, protiv Rijeke devet... Trener tvrdi da ima rješenje za izlaz iz krize, mi mu vjerujemo. Jozak tvrdi da plavi nemaju imperativ rezultata do kraja sezone, da ni osvajanje Hrvatskoga kupa nije ultimativno za Peteva. Momčad mora igrati bolje - jedini je ultimatum koji je dobio Ivajlo Petev – Pred njim nema rezultatskih ultimatuma niti vremenskih rokova. Jedini je ultimatum, i to jasan, da momčad mora igrati bolje. U ovakvim teškim situacijama uz trenerski gen sve više do izražaja dolazi i inteligencija, koju, sigurni smo, Petev ima – kazao je Jozak. No, pustimo priču da nema rezultatskog ultimatuma. Ne pobijedi li u subotu Cibaliju i pritom mu momčad ne bude igrala barem pristojno, teško će ostati. Iako bi za plave bilo najbolje da mu krene i da pokaže da može složiti igru, što dosad nije pokazao. Romeo Jozak spominjan je i kao prvi mogući nasljednik Peteva. – Moja rečenica da bih želio jednog dana biti trener Dinama prouzročila je zbrku. Kao sportski direktor, moram biti spreman i za to i na taj me način to zanima. Spreman sam biti trener po svojoj funkciji, a ne zato što želim naslijediti Peteva. Zoran Mamić se ne vraća Sad vam to možda ne bi ni odgovaralo kad ste direktor Eura U17? – Da, neće me baš puno biti u Zagrebu u to vrijeme – kazao je Jozak i tako zapravo dao naslutiti da bi baš on mogao biti nasljednik Peteva dođe li do razlaza. Ili bi možda samo čuvao klupu do ljeta dok se ne vrati Zoran Mamić? – Kratko i jasno, nema ni govora o tome. Vidjet ćemo kako će se sve rasplesti, Jozak se zasad brine i o pojačanjima. Bio je u Argentini, gledao mnogo utakmica i igrača, razgovarao o tome i s trenerom Petevom te mu za ljeto najavio pojačanja, iako je sve to daleko od realizacije. Kao što će Petev biti daleko od Dinamove klupe ako se brzo nešto ne promijeni nabolje, tada ga ni čvrst trogodišnji ugovor neće zadržati u Maksimiru. Ovako, Dinamo je napravio lukav potez, sad kad je sve izgubljeno, Petevu je dao priliku da se dokaže, neće “utopiti” novog trenera koji bi došao u gubitničko ozračje, a neće potrošiti ni Jozaka na brzinu.      Sportski direktor Jozak nije mogao pobjeći od svoje nedavne tvrdnje da Rijeka ne mora graditi još jednu tribinu za Ligu prvaka jer prvak neće biti. – To je bila psihološko-sportska provokacija, ali nije prošla. Čuo sam se s ljudima u Rijeci i kažu da mi to ne zamjeraju. Rođen sam u Rijeci, ondje mi je pokopana majka i da nisam dinamovac, vjerojatno bih navijao za Rijeku, a Dinamo i ja prvi ćemo Rijeci čestitati na naslovu i, nadajmo se, Ligi prvaka – kazao je Jozak.