Loše je sreće trećeg dana natjecanja bio dotad vodeći u ukupnom poretku, hrvatski biciklist član UAE Team Emirates, Kristijan Đurasek. Žestoki udari bure i mnogobrojni padovi obilježili su treću etapu utrke Tour of Croatia, vožene u četvrtak od Imotskog do Zadra u dužini 237 kilometara, a pripala je talijanskom biciklistu tima Bardiani-CSF Nicoli Ruffoniju. Zadarski je slavodobitnik u završnom sprintu pobijedio favoriziranog sunarodnjaka iz tima Trek-Segafredo Giacoma Nizzola nakon 5 sati, 55 minuta i 27 sekundi vožnje. Treće mjesto pripalo je još jednom Talijanu, Riccardu Minaliju iz Astana Pro Teama. Loše je sreće trećeg dana natjecanja bio dotad vodeći u ukupnom poretku, hrvatski biciklist član UAE Team Emirates, Kristijan Đurasek. Varaždinac je pao kod Pakoštana, otprilike 45 kilometara prije kraja dionice, no uspio je završiti etapu, na 112. mjestu, s dvjema minutama i 32 sekundama zaostatka. Po ulasku u cilj otišao je na liječnički pregled, službeni nalaz je pokazao da ništa nije slomljeno te se čeka službena objava njegovog tima hoće li sutra nastaviti utrku. Za UAE Team Emirates ovo je bio posebno težak dan jer je pao i Sacha Modolo, inače favorit za pobjedu u trećoj etapi. Sprinterskog je specijalista u ambiciji za drugu pobjedu u tri dana utrkivanja po Hrvatskoj onemogućio pad taman pred ulazak u posljednja tri kilometra dionice, nakon što je zapeo za rubnik iza pravokutnog zavoja u jednoj uskoj zadarskoj uličici. Iako se situacija činila vrlo dramatičnom, Modolo se pokazao sposobnim sjesti na bicikl i dovesti se do cilja. Kako se pad dogodio na više od tri kilometra prije cilja, ostao je Talijan izvan pobjedničkog vremena, upisavši zaostatak od gotovo četiri i pol minute. Vodstvo u ukupnom poretku preuzeo je španjolski biciklist Caje Rural-Seguros, Jaime Roson. Vincenzo Nibali (Bahrain Merida Pro Cycling Team) i dvojac iz CCC Sprandi Polkowica – Jan Hirt i Felix Großschartner – nakon Đurasekova su pada ostali prvi pratitelji i trenutno najbolje plasirani u generalnom poretku. U jednom se trenutku činilo da bi rani bijeg, prvotno poduzet od šestorice biciklista na otprilike 40. kilometru utrke, a u kojem su gotovo 200-tinjak kilometara proboravila osmorica vozača, mogao uroditi plodom. Predvodila su ga tri predstavnika talijanske kontinentalne momčadi GM Europa Ovini – Adriano Brogi, Davide Pacchiardo i Marco Tizza. Ostatak vodeće skupine činili su Stephan Rabitsch (Team Felbermayr – Simplon Wels), Daniel Turek (Israel Cycling Academy), Oleksandr Polivoda (Kolss Cycling Team), Žiga Grošelj (Adria Mobil) i Mirco Maestri (Bardiani-CSF). Peloton se predugo držao indiferentno spram vodeće osmorice, koju je još kod Vodica, na 162. kilometru utrke, držao na prihvatljivom razmaku od dviju minuta. Niti 40 kilometara kasnije, neposredno po izlasku iz Biograda na Moru, vodeća je grupa uživala gotovo petominutnu prednost. Čekale su momčadi iz najbrojnije skupine, među kojima je najzainteresiranija svakako bila UAE Team Emirates, a najpoduzetnije Caja Rural-Seguros i Trek-Segafredo, očito povoljnije vremenske prilike. Bura je prestala šibati vozače otprilike 40 kilometara prije cilja, kada je akcija lova i krenula. Vodeći su uhvaćeni četiri kilometra prije ciljne ravnine. Četvrta etapa Tour of Croatia, dužine 171 kilometar, vozi se u petak od Crikvenice do Umaga. Najvjerojatniji njen rasplet bit će sprinterski višeboj u novome grupnom finišu, premda pokušaji ranih odvajanja nisu isključeni. 