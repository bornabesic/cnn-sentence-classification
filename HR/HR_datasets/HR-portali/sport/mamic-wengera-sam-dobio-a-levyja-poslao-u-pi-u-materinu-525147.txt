Kad Zdravko Mamić odluči govoriti uvijek bude zanimljivo. Tako je bilo i sada u intervjuu za srpsku TV kuću Arena sport, koja ima podružnicu i u Hrvatskoj. Mamić se dotaknuo brojnih tema, između ostalog i transfera Halilovića, Jedvaja, Modrića i Eduarda, kako je prodibio Wengera i Levyja... Dotaknuo se i regionalne lige te srpskih igrača koje je htio dovesti u Dinamo. Bio je ovo vrlo zanimljiv intervju. - U posljednjih 10 godina zaradili smo 210 ili 219 milijuna, samo od transfera - izjavio je Mamić, odmah objasnivši svoje principe rada. - To postižemo tako što stalno popravljamo infrastrukturu na kojoj naša djeca rade, radimo non-stop dodatne selekcije, a djeca i van Hrvatske žele doći u Dinamo. Imamo dobar i stručan rad u omladinskoj školi, a zatim dolazi dobar imidž Dinama, hrvatske reprezentacije i pregovaračke vještine mene i mojih suradnika. To je naš 'know-how' Mamić je otkrio i malo poznat detalj o svojim neuspjelim pokušajima dovođenja tri srpska talenta. - Zbog Ljajića sam se čak našao i s njegovim ocem u Zagrebu, kao i s njegovim agentom (Mladenom) Furtulom, čuvenim golmanom Partizana, a sada agentom. Tada je još bio maloljetan kad smo počeli razgovore i sa svojim suradnicima sam išao u Beograd da ga gledamo, ali on se ozlijedio i nije igrao na utakmici kada smo bili tamo. Dalje, za Andriju Živkovića sam ponudio pet milijuna eura prije nego što je igrao u Partizanu i odbio je ponudu. Njegovi agenti su rekli da nisu zainteresirani i nije tu samo Partizan odlučivao. Upitan je li zimus zaista htio dovesti Mitchella Donalda i Davida Babunskog, Mamić je sam otkrio da je želio i Nemanju Maksimovića. - Ne izbjegavam pričati o Babunskom, ne mogu vam reći detalje, ali znam da je bio u Zagrebu, da je trenirao s našom drugom ekipom i da naši treneri nisu bili za odluku ga angažiramo. To je ono što ja znam, a ako nisam u pravu neka ide na moju dušu. Kada je u pitanju Donald, on nam je bio ponuđen, o njemu smo razmišljali, ali nismo se odlučili za njega i nije bilo idućih koraka. S druge strane, jako sam se angažirao da dovedemo (Nemanju) Maksimovića, čak sam zvao i njegove roditelje i jako su pristojni ljudi. Iznijeli su komplimente za Dinamo, za mene, ali očito je tu bilo više stvari koje su odlučivale. Pričao sam i s njegovim agentom, koji živi u Beču i zahvalili su mi se lijepo. Mamić je rekao kako nema ništa protiv dovođenja srpskih igrača u Dinamo. Smatra da bi to trebao postati prirodan put svih igrača s ovog područja. - Nemam kompleks i mislim da je ozbiljan problem za razvoj Dinama što srpski igrači ovdje ne dolaze igrati jer bi bilo puno bolje da najbolji igrači Srbije dođu najprije u Dinamo, a onda idu van. Nadam se da će se to promijeniti jer zašto bi odlazili u inozemne klubove, a ne u Dinamo, ako se želje i ambicije poklapaju - dodao je prvi čovjek zagrebačke momčadi. Na pitanje tko mu je najveći transfer promašaj odgovara - Alen Halilović i Tin Jedvaj.  - Recimo, jedan od mojih osobnih, kao i klupskih najvećih promašaja bio je 'promašeni' transfer naša dva tinejdžera, Halilovića i Jedvaja u Tottenham kada su imali 16 godina. Ako se sjećate, Tottenham je prodao Balea u Real za 100 milijuna eura i onda je išao u investiciju svih 100 milijuna u gotove igrače pa su odlučili investirati ozbiljan novac u dva klinca iz Dinama. Pregovarao sam u Londonu s predsjednikom Levyjem, krenuli smo s 10 i završili na 25 milijuna. To smo i potpisali. Preokret u tom poslu se dogodio u Hrvatskoj. - Došao sam u Zagreb, predstavio sam to roditeljima oba igrača i oni su se složili. Imali smo nekih obaveza tih dana oko kvalifikacija za Ligu prvaka i nismo žurili, smatrajući da ima vremena, da ćemo ići tamo za par dana... Međutim, u međuvremenu je jedan od roditelja promijenio ploču i izmijenio uvjete, a Dinamo je već potpisao transfer. Mogu i otvoreno reći da je to napravio Halilovićev roditelj, koji je rekao da njegovo dijete to ne zadovoljava. Poslije toga sam se naljutio i transferi su propali. Naravno, uzrokovao sam ozbiljnu štetu Dinamu jer smo ih potom prodali za skoro duplo manju cjenu. Jedvaj je potom otišao u Romu, a Halilović u Barcelonu. - U tom slučaju nisam upotrijebio tehniku koja je ljekovita. U situaciji kada roditelj odbija odlazak svog djeteta mi damo milijun od svog dijela da bismo transfer realizirali i prihodovali spektakularan novac. Nije mi cilj hvaliti se, već eto, da kažem i jednu pogrešnu procjenu. Mamić je otkrio i interesantne detalje iz pregovora o transferu Eduarda u Arsenal i Luke Modrića u Tottenham. - S Arseneom Wengerom sam pregovarao oko Dudua (Eduarda) i prije nego što smo počeli razgovarati rečeno mi je da će, usprkos postojećim agentima, novi agenti biti dva brata iz Pakistana. U suprotnom razgovori ne bi mogli započeti. Kad smo ušli i nakon što sam pristao na ta dva agenta, krenuli smo razgovarati. Na razgovoru je bio i predsjednik Arsneala, a tretiraju vas kao Balkanca, kao nekoga koga će impresionirati i tko će 'brejknuti' na prvu loptu. Govorio sam 'Ne i ne', a oni su me pitali postoji li način da se dogovorimo. Rekao sam da postoji - samo ako me izuju iz cipela. Onda smo se smijali i dogovorili smo se za 15 milijuna eura, a to je 2008. bio spektakularan transfer. On je poslije nekog vremena htio i Modrića, ali mi smo ga odbili. Modrić je također završio u Londonu, ali na White Hart Laneu. - Recimo, u tom slučaju, kad sam pregovarao sa predsjednikom Tottenhama Levyjem i direktorom Baldinijem, tako je i krenulo. Levy je rekao da mi nudi 10 milijuna eura keša. Rekao sam sinu da prevede predsjedniku pitanje 'Mogu li u miru popiti ovaj čaj ili da se odmah dignem i odem kući? Mojem sinu je to bilo neugodno prevesti, ali ja sam mu rekao da sve prevede od riječi do riječi pa sam povikao da idu u p**ku materinu i on i Levy i da od posla nema ništa. Ipak, razumjeli su i završili smo na 25 milijuna eura. Morate pokazati da niste sitni mali igrač, 'kokošar' koga je jeftino kupiti - dodao je Mamić. Upitan da li će se ikad zaživjeti zajednička nogometna liga zemalja bivše Jugoslavije, Mamić odgovara da ne misli da je to više realno. - Prije 15 godina sam bio najčešći zagovornik regionalne lige jer je to nalagao razum i to su nalagali argumenti. Da se to dogodilo prije 10 ili 15 godina onda bi sigurno danas bila bolja situacija u našim ligama i uopće na nogometnom prostoru bivše Jugoslavije. Sada nisam popustio u tom uvjerenju, ali to više ne dolazi u obzir jer to ne žele ni Uefa, ni nacionalni savezi određenih država nastalih raspadom Jugoslavije. Zašto bih ja nešto gurao protiv vjetra? Svi smo taoci radikalnih pojedinaca koji reketare svoje klubove i koji ne razmišljaju. Danas kada nudite normalne argumente i vizije onda kažu da niste normalni, a onaj tko žešće udari - taj diktira tempo. Regionalna liga je natjecanje u Europskoj ligi, Ligi prvaka i tome moramo težiti, kao i podizanju regularnosti natjecanja na svim nivoima, podizanju fair-playa, infrastrukture i tu tražiti prostor za napredak. Bi li, ipak, volio vidjeti Dinamo na beogradskoj "Marakani"? - To bi mi bio izazov i svaki normalan navijač i sportski radnik želi vidjeti podizanje adrenalina, jedan takav sudar. Što ti je veći kompliment nego pobijediti Zvezdu, Partizan ili Hajduk, koji su bili najveći rivali Dinama u povijesti? Nemam kompleks, dapače, volio bih takve susrete! - podvukao je Mamić u intervjuu za TV Arena sport.