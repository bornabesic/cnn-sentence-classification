Screenshot LUKA MODRIĆ u pet je godina u Realu osvojio sve: Ligu prvaka, Kup Kralja, klupsko SP, španjolski i europski Superkup. Ali do nedjelje nije nijednom bio prvak Španjolske. Zato je pobjedu kod Malage (2:0) u zadnjem kolu La Lige, kojom je Real osigurao prvi španjolski naslov nakon njegovog dolaska, proslavio posebno oduševljeno, jer Real je tako prekinuo "neprirodno" drugi trofejni post u Primeri, a Modrić osvojio jedini naslov s klubom koji mu je nedostajao. Nakon utakmice, a u očekivanju podizanja šampionskog pehara, presretni Modrić euforično je trčkarao terenom La Rosalede s Garethom Baleom, još jednim suigračem kojem je ovo ne samo prva španjolska, nego i prva titula prvaka u karijeri, pa je i Velšanin bio jednako sretan. Ali njihov delirij gurbo je prekinuo klupski službenik koji je došao do njih i rekao im da neće podići pehar prvaka. Odnosno, da se cijela ceremonija proglašenja odgađa za početak iduće sezone. Faca koju je u tom trenutku složio Luka Modrić, odnosno njegov preobražaj od euforičnog djeteta do čovjeka koji je u trenu izgubio sve u životu, jednostavno je neopisiva i morate pogledati opet iznad teksta kako biste pojmili to razočaranje. Bale je također u trenu prošao put od delirija do depresije, ali se nakon toga s Modrićem zatrčao do centra, gdje su bili njihovi ostali suigrači, te tužan i u nevjerici pitao Ronalda je li istina da neće dizati trofej, na što mu je Portugalac ponovio da neće, ali mu se onda smilovao i otkrio da je riječ o šali.