Foto: Getty Images / Guliver image  ZABIO JE jedan od najljepših golova finala Lige prvaka, zadivio golgetere i navijače, ali nije imao snage bilo što reći.  Mario Mandžukić bio je utučen, nervozan i na rubu suza. Teško je objasniti gdje je sinoć nestao Juventus nakon prvog poluvremena. U nastavku je na travnjak izašla momčad koju trener Max Allegri nije mogao prepoznati. Upali su u provaliju, pola sata nisu postojali. Real je u međuvremenu riješio utakmicu i uzeo svoj 12. naslov prvaka.  Mandžukić nije mogao vjerovati. Zabio je škaricama za izjednačenje, poništio Ronaldov gol i vratio Juventus u igru. Što se tada dogodilo ekipi koja do finala nije doživjela poraz u Ligi prvaka? Stroj je stao, ni borbeni Mandžukić nije ga uspio pokrenuti. Gol koji će se vrtjeti na televizijskim špicama nije mu puno značio. Nakon utakmice nije mogao ni htio govoriti. "Nemam komentar, nemam ništa reći. Prazan sam", rekao je Mandžukić, tek treći igrač u povijesti koji je u finalima zabijao za dva različita kluba.  >>> OPŠIRNIJE: Mandžukić remek djelom zadivio i slavne golgetere S njim je kraj novinara prošao Miralem Pjanić.  "Mandžo je zabio stvarno lijep gol, no naravno da bi i on bio sretniji da smo pobijedili", rekao je Pjanić. "Očekivali smo podizanje pehara, to je bio san svakome od nas. Naporno smo radili čitavu sezonu da dođemo do ovog trenutka, no nažalost nismo uspjeli", dodao je 27-godišnji reprezentativac BiH. Pokušao je objasniti događaje u drugom poluvremenu i dva brza pogotka Reala. "Taman smo krenuli naprijed, a onda nam je Real zabio. Bio je to šok. S obzirom kako smo igrali u prvom poluvremenu nismo zaslužili izgubiti s ovako velikom razlikom. No igrali smo protiv Real Madrida a i sreća je bila na njihovoj strani", tvrdi Pjanić koji je u 71. minuti zbog ozljede napustio igru.  Tweetovi s temom #mandzukic