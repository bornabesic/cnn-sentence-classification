Borba za goli život u HNL-u došla je do točke usijanja. Četiri kola prije kraja, RNK Split bježi vinkovačkoj Cibaliji pet bodova i pravo 'finale' igrat će se u Vinkovcima u nedjelju od 19 sati. Uoči utakmice sezone za slavonsku momčad, svoje viđenje situacije ponudio nam je legendarni igrač 'nebeskoplavih' Tomislav Pavličić. - Očekujem jednu ratničku utakmicu, borbu za svaki dio terena jer ipak se radi o utakmici sezone - započeo je bivši ofenzivac pa nastavio: - Vidim da se pumpa atmosfera u gradu i jako mi je drago zbog toga! Neka se ponovi rezultat iz prošle utakmice u Vinkovcima kada smo ih dobili 1-0. To će nam biti dovoljno i samo pobjeda dolazi u obzir - jasan je Pavličić. Po općem dojmu u domaćim nogometnim kuloarima, nekako vlada dojam da je Cibalia - omiljenija.  - Mene kao Vinkovčanina to čini sretnim. Ne želim podcijeniti Split ili bilo koji klub, ali po tradiciji, Cibalija je među pet najvećih klubova u Hrvatskoj. Ne vjerujem da će bilo što drugo utjecati na konačan epilog osim rezultata na terenu. I mislim da će ga 'nebeskoplavi' ostvariti - rezimira bivši igrač vinkovačke momčadi. Cibaliji je krenulo bolje otkako je na klupu sjeo Mladen Bartolović, legendarni igrač kluba i miljenik Ultrasa. - Znate i sami da je on bio moj favorit za trenera. Za sada, meni to izgleda dobro. Uzeo je četiri boda i ako dobije u nedjelju, na pravom je putu. Čujemo se povremeno, razgovaramo i dijelimo mišljenja. Vidim da mu je jako stalo i da daje cijelog sebe za uspjeh. Trebamo ga svi pustiti da radi svoj posao, jer bio je odličan igrač koji je skupio veliko iskustvo. Igrači imaju što naučiti od njega i drago mi je vidjeti Cibalijine klince u prvoj momčadi. Vjerujem da ce ih u budućnosti biti još i više - kaže Pavličić pa nastavlja: - Bartol im je donio mirnoću i zajedništvo. Igrači danas vjeruju da mogu ostati u ligi. Utakmica vrijedna prvoligaškog života vrlo je blizu, domaći nemaju pravo na grešku. - Prije svega, mislim da je Cibalia u boljoj formi. Zatim, igraju kod kuće i Ultrasi će napraviti dobru atmosferu što je veliki plus. Uz to, još Split dolazi bez najboljeg igrača Pešića. Tu vidim prednosti domaće momčadi - govori Tomislav pa nastavlja: - Brine me jedino da se Split ne zatvori u bunker jer koliko sam vidio u Vinkovcima, mislim da Cibaliji fali lucidni veznjak koji bi mogao podvaliti ekstra loptu ili napraviti višak neposredno ispred gola. Tu su tanki. Ipak, dajem svejedno veliku prednost Cibaliji - jasan je Tomislav. Ako hoćete u postotcima... - Za ovu utakmicu Cibaliji dajem 65% šansi za pobjedu, pa ukoliko pobjedi, 50-50 su šanse za ostanak u ligi. Pobjedom bi bili u velikoj psihološkoj prednosti - zaključuje Pavličić. I da u nedjelju utakmica istine ne prođe kako se u Vinkovcima očekuje, nije katastrofa. - Ispadanje iz lige ne bi predstavljalo kraj svijeta. Treba ostaviti trenera i napraviti momčad od domaćih igrača, dovesti trojicu ili četvoricu pravih igrača i vratiti se ekspresno tamo gdje nam je mjesto - govori Pavličić. Atmosfera u Vinkovcima je nogometna, svi vjeruju u uspješan epilog, unatoč najavama iz Splita kako dolaze skroz spremni u Vinkovce. - Dolazak Bartolovića je podigao atmosferu. Grad ponovno diše s klubom i svi znamo da i naš trener tako razmišlja. Za razliku od prethodnika Petera Paculta - završava Pavličić. 