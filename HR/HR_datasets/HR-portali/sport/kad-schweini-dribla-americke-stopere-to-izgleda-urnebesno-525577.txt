Nakon sjajnih, trofejima ispunjenih 13 godina u Bayernu, zatim i one dvije promašene sezone u Manchester Unitedu, Bastian Schweinsteiger, koji će u kolovozu napuniti 33 godine, nogomet igra u SAD-u. Točnije, u Chicago Fireu. Mogao je vjerojatno igrati još nekoliko godina u Europi, u bitno jačoj ligi, u puno boljem klubu, ali Bastian je odlučio uzeti svoju lijepu suprugu Anu Ivanović pod ruku i otići "preko bare". Novac je navodno jako dobar, ali kvaliteta suigrača baš i nije. I protivničkih igrača također, naravno. Brzo je to Bastian i sam shvatio, odigrao je već 13 utakmica u dresu "vatrenih" iz Chicaga, zabio tri gola, a na terenima MLS-a - dominira. Tehnički puno jači od drugih, dovoljno iskusan, pa mu u svemu tome i nije nužna idealna fizička sprema. - Fizički sam trenutačno na nekih 70 posto. Neke stvari na terenu jednostavno nisam u stanju fizički odraditi, ali zato pokušavam igrati glavom. A glava mi je, srećom, na 100 posto - pohvalio se Schweini. I takav, na 70 posto - što je, uzgred budi rečeno, čak deset posto manje nego što je u svojim najboljim danima bio spreman Romano Obilinović zvani Žorž - Schweinsteiger se poigrava s protivnicima. Njegov Fire u subotu je pobijedio 1-0 u gostima kod DC Uniteda, gol je zabio ganski napadač David Accam, ali potez utakmice djelo je velikog Schweinija... Našao se uz gol-aut liniju, bez previše prostora, bez neke sulude brzine driblinga, ali uspio je lakoćom izbaciti - trojicu! Ako vas zanima, čovjek s brojem 2 zove se Taylor Kemp, 26 mu je godina, a u životu želi biti lijevi bek... Preostala dvojica su došljaci u MLS - osmica je engleski Ganac Lloyd Sam, a devetka je Portorikanac José Guillermo Ortiz. I sve njih Schweini je "namagarčio" jednim driblingom. Šteta što mu se više nije igralo u Europi...