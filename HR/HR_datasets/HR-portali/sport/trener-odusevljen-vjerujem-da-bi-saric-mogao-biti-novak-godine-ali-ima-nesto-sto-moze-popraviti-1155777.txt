Nakon što je Lakersima u Los Angelesu ubacio rekordnih 29 koševa i bio najzaslužniji za pobjedu Philadelphije 118-116, Dario Šarić je prvu pohvalu dobio od svog ozlijeđenog suigrača Joela Embiida koji mu prikrao iza leđa dok je naš igrač davao prvi televizijski intervju nakon utakmice te, pokazujući prstom na Darija, rekao: "On je Novak godine!" Kamerunski centar koji je još 2014. godine izabran kao treći na NBA draftu, ali je zbog ozljeda na debi u dresu Philadelphije čekao do ove sezone, zbog nove ozljeda lijevog koljena završio je sezonu nakon samo 31 odigrane utakmice. Sve do nove ozljede Embiid je bio najizgledniji kandidat za Novaka godine, s obzirom na prosjek od 20.2 koša, 7.8 skokova, 2.1 asistencije i 2.5 blokada po utakmici kojem nitko od konkurenata nije bio ni blizu. No, mali broj utakmica, kod mnogih je analitičara stvorio dilemu treba li Embiid dobiti tu nagradu. Sudeći prema njegovoj reakciji, kod Kamerunca nema dileme. Njegov potez je kod Daria Šarića izazvao širok osmijeh, a prokomentirao ga je i trener Sixersa Brett Brown. "To me ne iznenađuje, jer sam već čuo Joela da to govori, a uvjeren sam da tako i misli. To prije svega oslikava kakav je Joel čovjek, pokazuje bliskost koja vlada u momčadi i potvrđuje da će jedan od njih dvojice odnijeti tu nagradu." Philadelphia je u Staples Centeru prekinula niz od četiri poraza, a osim Šarića, osobni rekord je u ovom dvoboju postigao i francuski 'rookie' Timothe Luwawu-Cabarrot sa 18 koševa, koji je pred kraj utakmice pogodio oba slobodna bacanja za vodstvo od četiri razlike. Dario Šarić je nakon toga, četiri sekunde prije kraja, pogodio prvo od dva bacanja, a pokušaj Juliusa Randlea s polovice igrališta nije pronašao cilj pa je Philadelphia stigla do vrijedne pobjede koja je posebno razveselila hrvatskog reprezentativca. Dario Šarić je odrastao gledajući utakmice Lakersa, diveći se Magicu Johnsonu i sanjajući da će jednog dana poput legendarnog košarkaša imati važnu ulogu u najjačoj ligi svijeta, što mu je u nedjelju bio dodatan motiv. "Ovo mi je prvi put da sam imao priliku igrati protiv legendarnih Lakersa u Staples Centeru. Imao sam ih priliku pobijediti ovdje, a meni to puno znači. Ne znam koliko sam puta gledao utakmice Lakersa s Kobejem, Magicom... Igrati protiv Lakersa, pred ovim navijačima, za mene puno znači. To što sam odigrao dobru utakmicu, čini me još sretnijim", rekao je Dario novinarima u Staples Centeru nakon sjajne predstave u kojoj je osam od svojih 29 koševa postigao u posljednjoj četvrtini te po deseti put ove sezone postigao 20 ili više koševa. Šarićeva statistika u sedam utakmica koje je Philadelphia odigrala u ožujku je impresivna: 19.6 koševa, 7.3 skoka, 4 asistencije, uz šut iz igre 45,9 %, a za tricu 40 %. Upravo taj posljednji podatak je ono što Šarićevog trenera Bretta Browna najviše intrigira i gdje vidi najveću mogućnost za Darijev napredak. "Vjerujem da je šut za tricu područje u kojem može najviše napredovati. Kad ga dovede na konstantu oko 40 posto, to će biti strašno oružje i odvesti ga na novu razinu. Vidjeli smo da može prolaziti pokraj čuvara na svojoj poziciji, vidjeli smo da može biti jako uspješan u igri "dva na dva". Vjerujem da može postati vrlo učinkovit šuter za tricu. To je nova granica koju mora dosegnuti", istaknuo je Brown. Nakon što se pokazao pred Magicom Johnsonom i navijačima Lakersa, Dariju Šariću u noći s utorka na srijedu slijedi posljednje gostovanje sa Sixersima na aktualnoj turneji Zapadnom konferencijom, kad će prvi put zaigrati protiv aktualnih NBA doprvaka Golden Statea Warriorsa u njihovoj Oracle Areni 