Bio je sjajan igrač u Dinamu, u Rijeci još bolji, ali tek je ove sezone pokazao zašto mu je Hoffenheim ukazao povjerenje i zašto je Claudio Ranieri pogriješio kada ga je zacementirao na klupu pa poslao na posudbu. Andrej Kramarić je nakon sezone iz snova dobio zasluženu nagradu i Hoffenheimov je igrač godine! Krama je vijest objavio na svojem Twitter profilu, a nagradu za najboljeg igrača dobio je po odabiru navijača i simpatizera Hoffenheima. Ove sezone je zabio nekoliko zaista sjajnih golova, ali ako moramo birati onda ćemo odabrati onaj protiv Freiburga, koji je ostavio golmana ukopanog, a domaće navijače zaleđenima.   Hrvatski reprezentativac je ove sezone postigao 15 golova, a stigao je i osam puta asistirati. Budući da je Hoffenheim ove sezone zabio 64 gola dolazimo do podatka da je Krama zaslužan za trećinu golova njemačke momčadi koja je izborila plasman u Ligu prvaka. Većinu sezone odigrao je s nekakvim ozljedama i blokadama stoga je ovo priznanje još i veće. Krama je trenutno na Ibizi gdje se liječi od ozljede i odmara pa neće igrati protiv Islanda. Ali našeg sjajnog napadača vrlo brzo možemo očekivati opet na travnjacima.