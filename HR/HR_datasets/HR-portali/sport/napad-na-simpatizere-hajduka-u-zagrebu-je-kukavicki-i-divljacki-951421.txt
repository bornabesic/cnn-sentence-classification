NAKON napada desetak maskiranih napadača na prostorije Društva prijatelja Hajduka Zagreb na Trešnjevci i reagiranja sociologa, profesora i autora knjige "Torcida pogled iznutra" Dražena Lalića za Index, stigle su i prve osude iz političkih krugova. Tako je putem Facebooka Ivan Kovačić iz Mosta poručio kako Hrvatska ne smije postati zemlja nesigurnosti, straha i podjela. "Oštro osuđujem jučerašnji kukavički napad na navijače Hajduka koji se dogodio na zagrebačkoj Trešnjevci. U tijeku je bila mirna proslava rođendana kluba koja je divljački prekinuta. Kao veliki ljubitelj nogometa, a napose Hajduka, dobro znam da pravi navijači, koji istinski podržavaju i vole svoj klub, nikad ne napadaju nedužne ljude. Hrvatska nije i ne smije postati zemlja nesigurnosti, straha i podjela. Pozivam Hrvatski nogometni savez i sve nadležne da osude ovaj napad i aktivno se uključe u trajno rješavanje problema koji već godinama muče hrvatski nogomet i navijače, a policiju da pronađe odgovorne za ovaj sramotni događaj", napisao je Kovačić. A, također putem društvne mreže nešto ranije reagirao je Srđan Gjurković iz HNS-a. "Gdje je sad osuda javnosti? Ovo nije navijački obračun, ovo je napad huligana na članove među kojima su bile i žene i djeca. Družili su se u prostorijama svoje udruge, nikoga provocirali, nikoga izazivali. Gdje si Bandiću? Šukeru? Gdje su udruge? Gdje su nacionalni mediji? Sramota bolesnika koji su to napravili i svih onih koji o tome šute", pita se Gjurković.