 Šariću ta odluka kluba nije baš dobro sjela jer ipak konkurira za titulu novaka godine. Nema dvojbe, hrvatski košarkaš Dario Šarić prvo je ime Philadelphije ove sezone, uz naravno, Joela Embiida. Ipak, činjenica jest da ga se ograničava u minutaži, ne igra više od 24 minute po utakmicu i to u završnici regularnog dijela NBA prvenstva. Šariću ta odluka kluba nije baš dobro sjela jer ipak konkurira za titulu novaka godine, odnosno, drugi je favorit za tu nagradu nakon, već dugo ozljeđenog, momčadskog kolege Embiida. Šarić je drugi mjesec za redom bio proglašen ‘rookiejem’ mjeseca, a u svojoj premijernoj sezoni u NBA ligi igrao je u prosjeku 32 minute i zabilježio je prosjek od 18,4 koša i sedam skokova po utakmici. Šarić je za csnphilly.com izjavio kako se ne slaže s odlukom kluba da mu tako dozira minutažu. “Teško mi je prihvatiti to. Osjećam se kao Embiid na početku sezone. Želim igrati i ako postoji šansa da odigram koju minutu više, zašto je ne bi odigrao”, kazao je Šarić. Šarić ima želju odigrati sve 82 utakmice regularnog dijela sezone i dokazati da je spreman za visok ritam koji diktira NBA. Ipak, spreman je slušati klupske savjete i poštovati odluke trenera, ali želi igrati u trenucima kada se prelama utakmica. “O liječničkoj službi mogu reći samo najbolje, odlično se brinu za nas, ali ako postoji šansa za pobjedu u utakmici, onda ja želim više minute. To ću pokušati objasniti trenerima”, kazao je Šarić. Dariju je silno stalo do toga da Phila do kraja sezone dođe do brojke od 30 pobjeda, za sada još uvijek imaju 28. “Bilo bi ljepše za vidjeti i to pogotovo nakon onako loše prošle sezone. Značilo bi to i nama igračima i klubu. Vidi se da napredujemo i mislim da bi mogli biti ponosni ako ostvarimo 30 pobjeda”, kazao je Šarić. 