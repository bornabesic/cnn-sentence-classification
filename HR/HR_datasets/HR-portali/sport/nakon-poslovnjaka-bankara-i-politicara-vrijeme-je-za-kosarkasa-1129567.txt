U Muzeju Mimara danas bi mogao biti “konzerviran” jedan način vođenja HKS-a uz rađanje posve novog. Fraza “košarka košarkašima”, koja je često zvučala i kao floskula dnevnopolitičkog populizma, danas bi trebala doživjeti svoje ostvarenje u liku i djelu Stojka Vrankovića (52) kao novog čelnika krovne nam košarkaške kuće. Šuker kao meštar ceremonije U proteklih 20-ak godina, nakon što je otišao Boris Lalić, hrvatsku košarku (pred)vodili su bankari, poslovnjaci iz državnih poduzeća, košarkaški suci i političari, a ovaj put je pripremljena pozornica za jednu košarkašku legendu. Baš kao što je to bio slučaj s košarkaškim velikanima diljem Europe, sa Sabonisom u Litvi, Kiriljenkom u Rusiji, Turkogluom u Turskoj, Garbajosom u Turskoj te Volkovom koji je dugi niz godina bio čelni čovjek nacionalnog saveza u Ukrajini. Stojkovi pristaše, a takvih je velik broj (više od 50 članova Skupštine), ne očekuju da će legendarni Drniški Orao imati protukandidata, a njega “izroditi” može, i to na licu mjesta, jedino nekakav zavojit tijek ovog izvanrednog sabora hrvatske košarke kojim će orkestrirati dosadašnji predsjednik Ivan Šuker. A on je stekao to pravo jer je preduhitrio Upravni odbor, u kojem je izgubio kvorum, pa je sam sazvao izvanrednu sjednicu Skupštine HKS-a. Ono što Vranković hrvatskoj košarci nudi, osim svoje karizme i elementarnog poštenja, jest i to što ne želi doći na vlast klijentelistički. Stojko nije kandidat nijedne grupacije, nijednog kluba jer ne želi biti nikome biti dužan i vraćati usluge. A da takvo što, njemu iza leđa, počne činiti bilo tko od zaposlenika HKS-a, taj idući tjedan na svom radnom mjestu ne bi dočekao. Uvjerava nas u to njegov veliki prijatelj Dino Rađa, a takvo što doista možemo i mi ustvrditi, i to na osnovi dobrog poznavanja Stojkova lika i djela, a poznajemo ga posljednja dva desetljeća. No nećemo prejudicirati Vrankovićev izbor jer postoje i izvjesna tumačenja poslovnika o radu HKS-a po kojima Stojko nije legitiman kandidat, na što on odgovara da je na tri mjerodavna mjesta (HOO, Gradski ured za opću upravu, resorno ministarstvo) dobio upravo suprotno mišljenje. Isto tako, po određenom scenariju, moguće je rušenje kvoruma i odgoda izbora novog predsjednika na neko vrijeme. Aco neće protiv Stojka Ako sve ipak bude teklo mirno, a Stojko bude izabran, njemu se može dogoditi da se netko žali na njegov izbor, ali mu se nikako ne smije dogoditi što i Davoru Šukeru, kojeg prati priča da je lutka na koncu stvarnih vladara hrvatskog nogometa. Po svemu sudeći, za Stojka bi mogao biti i predsjednik Košarkaškog saveza Zagreba Aco Petrović koji je bio i važan igrač u prisiljavanju Ivana Šukera na abdikaciju, ali i kod rušenja Danka Radića. - Ne namjeravam raditi nikakvu kritičnu masu protiv Stojka – naglašava Petrović. >> Stojko Vranković: Želim ujediniti košarkašku Hrvatsku 