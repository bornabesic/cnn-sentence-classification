Izlazna strategija Ivajla Peteva (41) u Sofiji napokon je urodila plodom i Bugarski nogometni savez jučer se pomirio s poražavajućom činjenicom da je iznenada ostao bez izbornika. Manje od dva tjedna uoči kvalifikacijske utakmice protiv Francuske na Stade de Franceu. Petev se, dakako, bijegom u Dinamo spasio, a vrući krumpir preuzima Peter Hubčev, trener tamošnjeg prvoligaša Beroea. Bit će to debi iz snova za novoga izbornika... Tko je uopće Ivajlo Petev (41), Bugarin kojega Mamić opsjeda već godinama kao vrag grešnu dušu? Simpatije prema bratku očito datiraju još iz 2012., kada je Petev s Ludogorecom pružio herojski otpor favoriziranom Dinamu u 2. pretkolu Lige prvaka primivši gol u 98. minuti. Osim po šarmantnoj, atraktivnoj, tehnički besprijekornoj izvedbi, Bugare pod vodstvom Peteva pamtimo i kao jeftine, besprizorne, dozlaboga iritantne glumce koji su se poput teških ranjenika valjali po maksimirskom travnjaku. Taj im je cirkus i priskrbio osam minuta nadoknade, u kojoj su pali. I neka su! Ivajlo Petev zadovoljava i kriterij trofejnog trenera, jer s Ludogorecom je osvojio dva naslova prvaka. Međutim, kako je u pitanju najmoćniji, najbogatiji bugarski klub, naslovi prvaka u toj slabašnoj konkurenciji gotovo da su se i podrazumijevali. Kao i u Dinamu. Apoel mu preoteo naslov Čim je napustio Ludogorec i prešao u ciparski AEL Limassol, Petev više nije bio prvak. Naslov mu je u posljednjem kolu preoteo Apoel iz Nikozije. Petev je vjerojatno svjetski rekorder kao trener s najkraćim stažem u jednom klubu. Prije tri godine slavni bugarski internacionalac Nasko Sirakov, inače sportski direktor Levskog iz Sofije, postavio je Peteva za šefa struke. I mandat mu je trajao – trideset minuta! Naime, neki bugarski portali prenijeli su tada izjavu Peteva da je “kao dječak bio navijač sofijskog CSKA”, što mu najekstremniji navijači Levskog nisu mogli oprostiti. U nečuvenom skandalu Ultrasi su banuli Petevu na konferenciju za novinare i nasilno mu skinuli trenirku i majicu Levskog. Umjesto na trening, Ivajlo Petev je, gol do pasa, ponižen i razočaran, sjeo u auto i otišao kući. Nakon ciparske epizode, Petev je samo mjesec dana bio bez posla. Prihvatio je funkciju izbornika bugarske nacionalne momčadi i s njom u kvalifikacijama za EP zauzeo tek četvrto mjesto u skupini. U Zagrebu je glatko poražen od Hrvatske 0:3. Taj podbačaj u ciklusu za EP teško se može pripisati Petevu s obzirom na to da je na raspolaganju imao najgoru bugarsku generaciju u posljednjih deset godina. Rođen u Bahovici Reprezentaciju je preuzeo kao 66., a ostavlja je na 74. mjestu Fifine ljestvice. Utoliko jedan njegov rezultat strši poput svjetionika: Petev je u ožujku ove godine u prijateljskoj utakmici nokautirao Portugalce s Ronaldom u Bragi (1:0). Tri mjeseca poslije Portugal je postao europski prvak. Ivajlo Petev, dečko iz mjesta Bahovica iz regije Loveč (969 stanovnika prema popisu iz 2011.), neće imati problema s Mamićevim autoritetom. U Ludogorecu mu je gazda bio ambiciozni biznismen Kiril Domuščiev, također lak na obaraču kad su treneri u pitanju. Od 2010. u Ludogorecu ih je promijenio petoricu, s tim da je današnji šef Georgi Dermendziev bio postavljen dva puta. Petev se očito zna nositi s pritiskom jer je uz Domuščieva izdržao tri godine. Bugarin je zagovornik napadačkog nogometa, voli znalce, španere poput, primjerice, Ćorića. Trenerski uzor mu je Unai Emery, kod kojega je stažirao za Španjolčeva mandata u Valenciji. Bit će zanimljivo vidjeti kako će Petev funkcionirati pokraj nadobudnog Željka Sopića koji je prošlog tjedna izjavio da “nikome ne priznaje da je bolji od njega”. Ili se ta opaska odnosila samo na domaću konkurenciju pa će kao pravi vojnik kluba prisegnuti na lojalnost Bugarinu?  