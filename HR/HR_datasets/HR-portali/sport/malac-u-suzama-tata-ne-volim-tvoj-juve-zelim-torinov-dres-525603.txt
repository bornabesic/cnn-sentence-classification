Po mnogima najbolji stoper svijeta dolazi iz Juventusa. Riječ je o sjajnom Leonardu Bonucciju, suigraču naših Marija Mandžukića i Marka Pjace u 'staroj dami'. Stoper koji je neizostavan član šesterostrukog prvaka Italije igra u životnoj formi, a uoči ove sezone htio se ostaviti nogometa zbog teške bolesti mlađeg sina Mattea. Srećom, dječačić je dobio bitku, pa se Leo mogao vratiti na terene. Matteo ima starijeg brata Lorenza koji nikako ne može smisliti očev Juventus. Lorenzo je veliki navijač gradskog rivala Torina i obožavatelj lika i djela Andree Belottija, ponajboljeg napadača na Apeninima. Toliko ga voli da kad god  Leonardo i on igraju Playstation, Lorenzo na igrici uzme Torino pa protiv očevog Juventusa zabija golove. Koliko voli Torino, odnosno ne voli Juve, pokazao je na proslavi naslova prvaka Italije u nedjelju. U tradicionalnoj ceremoniji gdje je svaki igrač posebno dobivao ovacije tribina vodeći sa sobom dječicu, Leonardo je muku mučio s Lorenzom koji je bio obučen u dres - Juventusa. Malca je to toliko smetalo da je morao pustiti suzu. Pa, skini mi taj odvratni dres tata, znaš da ih ne volim!