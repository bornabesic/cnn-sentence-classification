Petra Martić prvi je put nakon dvije godine zaigrala u glavnom ždrijebu nekog Grand Slam turnira i bez problema je prošla prvo kolo. Na startu Roland Garrosa (nakon što je prošla kvalifikacije) pobijedila je Ukrajinku Katerinu Bondarenko, 92. tenisačicu svijeta, sa 6:2, 7:5, za 72 minute igre. Ukrajinka (30) 2013. je rodila kćer Karin, ali nakon toga se uspješno vratila tenisu. No, nije bila toliko dobra i za našu Petru. Splićanka će s ovim uspjehom na Roland Garrosu na WTA listi napraviti skok od čak 79 mjesta i sa 290. doći na 211. poziciju. No, ona svakako - kad je zdrava - vrijedi i više. Najbolji plasman joj je 42. mjesto iz lipnja 2012. godine, upravo nakon što je ušla u četvrto kolo Roland Garrosa, što joj je i do danas najbolji rezultat na nekom Grand Slam turniru. U međuvremenu Petra nije najbolje prolazila u Parizu, pa joj je ovo prvo drugo kolo nakon toga. Petrina suparnica za treće kolo bit će 12. nositeljica Amerikanka Madison Keys koja je sa 6:3, 6:2 pobijedila Australku Barty. - Ona je favoritkinja, pritisak je na njoj. Nadam se da ću ponoviti igru iz prethodnih mečeva - najavila je Petra. Nakon što je ITF postrožio pravila i praktično obvezao tenisače i tenisačice da u karijeri nastupaju samo za reprezentaciju jedne države, Aljaž Bedene koji je 2015. slovensko državljanstvo zamijenio britanskim sad se pomalo kaje. Htio bi, naime, nastupiti na Olimpijskim igrama, a uvjet za to su nastupi u Davisovu kupu. On je već nastupao za Sloveniju pa tako sad ne može braniti boje i Velike Britanije. - Nastup na OI san je svakog sportaša. Moram vidjeti što se može uraditi. U ovom trenutku predstavljam Veliku Britaniju, ali razmatram mogućnost da vratim slovensko državljanstvo - kaže 27. godišnji Bedene, inače 52. tenisač svijeta. U sličnoj situaciji je i Zagrepčanka Ajla Tomljanović. U Roland Garrosu, kao i na ostalim GS turnirima, nastupa kao Australka, no WTA je i dalje vodi kao hrvatsku tenisačicu. Njezina repatrijacija počela je prije tri godine i traje već prilično dugo. Zakompliciralo se kad su Australci shvatili da ona neće moći pojačati njihovu Fed kup reprezentaciju. Zbog svega toga možda nam se Ajla i vrati?