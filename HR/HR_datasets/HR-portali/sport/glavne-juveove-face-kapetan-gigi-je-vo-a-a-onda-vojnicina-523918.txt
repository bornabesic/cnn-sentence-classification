Ne prestaju hvalospjevi na račun hrvatske zvijezde Marija Mandžukića. Moćni napadač Juventusa jučer je svojim golom omogućio znatno mirniji uzvrat polufinala Lige prvaka protiv Monaca i svojom igrom ponovno oduševio navijače. Izazvao je pravi delirij utrčavanjem među navijače poslije postignutog gola, a koliko u Italiji danas cijene Mandžu, objašnjavaju sljedeće rečenice iz njihovih medija. - On se nikad ne smije, čak i kad zabije gol, ali opet ga svi vole - piše novinar Correre delle Sere i na to dodaje kako su suigrači Mandžu izabrali za drugog vladara svlačionice. Prvi je neprikosnoveni kapetan i najbolji golman svih vremena, Gigi Buffon. Mandžo je odmah desno do njega. - Na jednom tronu sjedi kapetan, a na drugom Mandžukić. Zašto? Zato što je tako odlučila momčad. Osobnost se ne mjeri uvijek brojem izrečenih riječi - piše CdS. #mandzukic in campo!!!! 💪💪👏👏⚪⚫#warrior #FORZAJUVE #FinoAllaFine #juventus pic.twitter.com/cwgFwO0RBc Iako je često na meti kritika zbog skromnijeg tehničkog opusa od kolega iz napada Paula Dybale i Gonzala Higuaina, pa i zbog toga što je ove sezone zabio devet golova, navijači svog 'ratnika' ne daju niti za suho zlato. I dok će razni 'analitičari' secirati svaki njegov potez u najsitniji detalj kako bi mu pronašli zamjerku, Mario Mandžukić ušao je u svoje drugo finale Lige prvaka u karijeri. Kao prvotimac! U prvom je bio trijumfalan, zabio je u finalu te osvojio 'klempu' u dresu njemačkog Bayerna. Druga prilika stiže mu 3. lipnja u Cardiffu, vrlo vjerojatno protiv Reala i Luke Modrića koji ima 2/2 u finalima.    