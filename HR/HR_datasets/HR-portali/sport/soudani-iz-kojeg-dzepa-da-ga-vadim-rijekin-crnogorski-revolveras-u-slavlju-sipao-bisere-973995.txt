Foto: Marko Prpić / Pixsell  NAJVEĆI FAJTER zbog toga je i najveći miljenik navijača kluba friško okrunjenom duplom krunom, a Marko Vešović još draži će im biti zbog izjava koje je dao nakon što je Rijeka u finalu Kupa pobijedila Dinamo 3:1. S obzirom na to da je trijumf za osvajanje drugog Rijekina naslova u četiri dana došao nakon jednako toliko vremena od kada je novi prvak u zadnjem kolu teško stradao kod starog (2:5), Vešović je otkrio zašto je Dinamo na kraju prvenstva Rijeci predao pehar prvaka HNL-a, ali i "petardu": "Mi smo najbolji i to je činjenica. Zbog nedavnog teškog poraza na Maksimiru mnogi su željeli omalovažiti našu titulu. Ali mi smo tih pet komada dobili pijani, a i takvi smo mogli zabiti pet. E, pa sada u finalu Kupa vidite kako izgleda kad smo trijezni." Vešović je osim po velikoj kvaliteti i srčanosti, poznat i po borbenosti koja često prelazi u prljavu igru. Tijekom cijele finalne utakmice vodio je žestoku borbu s najboljim Dinamovim igračem, a u svom stilu je odgovorio kako je bilo čuvati Soudanija: "Radije me pitajte iz kojeg džepa da ga vadim!"