Nice je u 35. kolu srušila Paris Saint-Germain i tako Subašićevom Monacu otvorila put prema naslovu! Monaco ima tri boda više i utakmicu manje od Parižana koji su pokazali da su užasni gubitnici. Motta i Di Maria dobili su crvene kartone, Cavani je gurnuo domaćeg trenera i umalo se potukao s Marijom Balotellijem... Balotelli je zabio za 1-0 u 26. minuti, Ricardo Pereira pogodio je za 2-0 u 48. minuti. PSG se vraća preko Marquinhosa, ali više od toga nije mogao. Anastasios Donis zabija za 3-1 u sudačkoj nadoknadi u kojoj je Di Maria zbog divljačkog starta dobio izravni crveni. Prije njega sudac je isključio Thiaga Mottu koji je udario igrača Nice bez lopte. Van je mogao i prgavni Urugvajac Edinson Cavani koji je namjerno prignječio protivničkog igrača Paula Bayssea koljenom, dok su obojica bili na travi, a kasnije je, išavši po loptu, odgurnuo domaćeg trenera Luciana Favrea. Tek je tada dobio žuti. PSG je prije ove utakmice imao strašan niz od osam gostovanja zaredom u Francuskoj s kojih su kući odlazili pobjednički. To im je bio najbolji niz gostujućih pobjeda u povijesti kluba. No sad su u teškoj situaciji. Titula koja je kod njih u zadnje četiri godine izmiče im iz ruku, katarski vlasnici nisu zadovoljni, a Monaco je vladar svoje sudbine. Tri kola prije kraja, tri boda više i utakmica manje. Takvu će šansu Suba i društvo teško ispustiti... 