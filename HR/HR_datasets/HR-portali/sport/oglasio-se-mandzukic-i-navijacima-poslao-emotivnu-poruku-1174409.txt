Mario Mandžukić zabio je sjajan gol u finalu Lige prvaka, ali to nije pomoglo Juventusu da osvoji naslov protiv Real Madrida. Hrvatski napadač nakon poraza se obratio navijačima na Instagramu. - Sretan sam što sam dio ove momčadi i ovoga kluba. Bila je to nevjerojatna sezona s pobjedama koje ćemo zauvijek pamtiti i s dva osvojena trofeja - napisao je Mandžo pa se osvrnuo na poraz od Reala. - Teško se nositi s porazom u finalu, ali on će nam biti inspiracija iduće sezone budemo još bolji i osvojimo naslov koji ovaj klub i navijači zaslužuju.  Osvrnuo se i na stampedo navijača Juventusa u Torinu u kojem je stradalo oko 1500 ljudi. - Tužan sam zbog vijesti o ozlijeđenim navijačima u Torinu, nadam se da će svi ozdraviti. Nije to bila najbolja noć za navijače Juventusa, ali imali smo ih puno ove sezone. Imat ćemo ih još i iduće.