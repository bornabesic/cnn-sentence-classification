Mjeru zabrane približavanja predsjedniku Uprave splitskog Hajduka Ivanu Kosu na 20 metara, a u njegovu uredu na Poljudu 50 metara, izrekla je splitska policija 56-godišnjem Ivanu Vojkoviću kojega sumnjiči da je u srijedu ujutro u klupskim prostorijama tog nogometnog kluba verbalno napao Kosa i prijetio mu smrću. Sudac istrage u četvrtak je tog osumnjičenika za kazneno djelo prijetnje nakon saslušanja pustio na slobodu, a njegov odvjetnik najavio je žalbu na zabranu približavanja prvom čovjeku Hajduka. Mediji navode kako je riječ o Ivanu Vojkoviću, ocu mladog Hajdukovog nogometaša Frane Vojkovića. Nezadovoljan statusom svoga sina u prvoj momčadi kluba, u srijedu ujutro, u pratnji dvojice muškaraca, došao je na dogovoreni sastanak s predsjednikom Uprave Hajduka Ivanom Kosom.  Iz Hajduka su jučer priopćili kako Kos u razgovoru nije pristajao na pritiske na trenera prve momčadi te raskid ugovora s mladim igračem koji je tražio njegov otac, a koji je potom verbalno i fizički napao Kosa, prijeteći mu smrću.   Policija je na prijavu iz kluba brzo reagirala i nasilnika privela isto jutro te ga nakon kriminalističkog istraživanja odvela pritvorskom nadzorniku, kod kojega je čekao saslušanje kod suca istrage. 