Svi vide samo njezine fantastične rezultate na teniskim turnirima, svi je gledaju kroz sport, no Serena ima veliko srce zahvaljujući čemu i je postigla sve te sportske rezultate, rekao je Alexis Ohanian na Met Gali. Zaručnik slavne tenisačice Serene Williams i suosnivač Reddita oduševljen je budućom majkom svoga djeteta. -  Ona uvijek daje 100 posto od sebe u svemu što radi, kao prijateljica, partnerica, a uskoro i kao majka - dodao je Ohanian. Par je pozirao na godišnjem Gala balu u Muzeju umjetnosti Metropolitan, a svjetski modni stručnjaci oduševljeni su najboljom tenisačicom svijeta pa neki od njih pišu kako su dame na večeri 'bile zelene od zavisti nakon što se Serena pojavila u svojoj zelenoj haljini'. Sredinom travnja Serena je objavila kako je trudna s Ohanianom te da tenis mora na pauzu. Uz to otkriveno je i kako je posljednji turnir, Australian Open, osvojila trudna. Nakon toga uslijedile su emotivne poruke na društvenim mrežama upućene budućem suprugu, nerođenom djetetu, ali i reakcija na sramotne izjave Nastasea.   