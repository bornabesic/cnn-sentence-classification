NAKON 18 dana i 582 pređenih kilometara avanturu života završili su Ivica Kostelić i njegov prijatelj Miha Podgornik, koji su prešli Grenland. Međutim, završili su s teškim ozeblinama zbog jakog vjetra i temperature od -34.  Zato je dvojac nakon svega morao u barokomoru. "Nakon više od 600 zarona s bocama i 24 godine podvodnog ribolova, nikada nisam mislio da ću završiti u barokomori zbog - ozeblina! Hvala dr. Franoliću i ekipi Centra za podvodnu i hiperbaričnu medicinu KBC Rijeka na njezi. P.S. Update za Mihu: započeo je s terapijama u barokomori, prvi rezultati su ohrabrujući, ali je stanje još uvijek neizvjesno", napisao je Ivica na Facebooku.  Njegov prijatelj Miha ima problema s prstom, te riskira djelomičnu amputaciju... "Nažalost, ekstremno niske temperature u kombinaciji s olujnim vjetrovima ostavile su posljedice. I Miha i ja pretrpjeli smo ozebline na licu te prstima ruku i nogu. Mihine ozebline na prstima ruku su ozbiljnije te zahtijevaju medicinsku njegu i daljnje terapije. Nadamo se da će sve završiti dobro", zaključio je Kostelić.