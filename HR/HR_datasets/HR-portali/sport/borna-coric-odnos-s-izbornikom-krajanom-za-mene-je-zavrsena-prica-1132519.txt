Hrvatski tenisač Borna Ćorić izjavio je da je njegov odnos s izbornikom hrvatske teniske reprezentacije Željkom Krajanom završena priča, ali nije isključio mogućnost nastupa za Hrvatsku u Davis Cupu, kazavši da to ovisi o koljenu. - Odnos s izbornikom Krajanom za mene je završena priča. Hoću li igrati Davisov kupsljedeće godine? Ovisi o koljenu - kazao je Ćorić za stranicu Croatian Tennis. On jedini iz reprezentacije nije bio na službenom ždrijebu u Lisinskom uoči finala, a nije se pojavio ni na prijemu kod predsjednice Kolinde Grabar Kitarović nakon finala. - Nisam bio dio službenog Davis kup tima pa mislim da ni ne zaslužujem biti tamo - rekao je Borna Ćorić za Croatian Tennis. Sat vremena uoči ždrijeba odigravanja susreta u finalu Davisova kupa tenisača Krajan je odlučio promijeniti sastav te je umjesto Borne Ćorića među četvoricu igrača koje će smjeti koristiti ubacio Franka Škugora. Ćorić je prije mjesec i pol dana operirao koljeno i već tada jer bilo neizvjesno hoće li se uspjeti oporaviti na vrijeme za finale Davis Cupa, a tjedan prije finala Davis Cupa trenirao je s ostatkom reprezentacije.