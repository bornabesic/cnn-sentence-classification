NEVJEROJATNA utakmica odigrana je u Njemačkoj, gdje je Schalke 19 minuta prije kraja produžetaka imao vodstvo 3:0 i polufinale Europske lige u rukama, a onda je Ajax uskrsnuo s igračem manje, zabio dva gola i šokirao rivala usred Gelsenkirchena, za konačnih 3:2 te ukupnu pobjedu 3:4. Domaćin je nakon poraza 2:0 u Amsterdamu najavio veliki povratak već u 53. minuti preko Leona Goretzke koji je načeo goste, a na 2:0 povisio je Guido Burgstaller tri minute kasnije. Nijemci su poludjeli od sreće, a Nizozemci su bili šokirani. U 80. minuti Ajax je imao novih problema jer je ostao s igračem manje zbog isključenja Joela Veltmana, ali se uspio spasiti do kraja regularnog dijela susreta. Međutim, u 101. je ponovno kapitulirao golom Daniela Caligiurija. Schalke je bio presretan jer je smatrao da je već u polufinalu. Trebalo se dogoditi nogometno čudo da primi gol kod kuće, pri vodstvu 3:0, i to u produžetku od već razbijenog protivnika. Ipak, čudo se dogodilo. Prvo je Nick Viergever u 111. zabio zlatni gol u gostima te smanjio rezultat, a drugi je postigao Amin Younes u 120. minuti te zaključio tragičnu Schalkeovu europsku noć.