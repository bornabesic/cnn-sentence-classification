Otpisani se nisu vratili do kraja, kao u poznatoj televizijskoj seriji, ali borili su se bolje i žešće nego što su mnogi predviđali. Većina je prije meča dopuštala da će naši tenisači protiv Španjolaca u Osijeku osvojiti set ili dva, a oni su ostali u igri za konačnu pobjedu do posljednjeg pojedinačnog dvoboja. I bez igrača iz Top 200, bez Marina Čilića, Borne Ćorića i Ivana Dodiga, Hrvatska je držala Španjolsku na konopcima. Franko Škugor, Marin Draganja, Nikola Mektić i Ante Pavić pobrinuli su se da se ne priča o onima kojih nema, već o onima koji su tu... Osjećamo se kao pobjednici – Nakon što su nam otkazala tri najbolja igrača nitko nije bio toliko hrabar da proba razmišljati da ćemo proći ovaj dvoboj, ali mi se nismo predavali. Pokazalo se da su i ovi igrači koje smo imali u Osijeku vrlo kvalitetni. Puno bolji od plasmana koji imaju na ATP listi, koji po meni nije realan. Zbog čega je to tako, nije jednostavno odgovoriti. Možda zbog lošeg rasporeda, možda zbog toga što igraju krive turnire, što nemaju dovoljnu podršku, kompleksno je to pitanje – kaže naš izbornik, Varaždinac Željko Krajan (38) koji je u 13. meču u izborničkoj karijeri (i šestoj godini mandata) doživio šesti poraz na klupi muške teniske reprezentacije. No, uvijek se možemo nadati da će igre i treninzi u reprezentaciji te naše igrače dodatno pogurati, da će im učvrstiti poljuljano samopouzdanje? – Dosad je uvijek tako bilo. Mi smo u Osijeku imali fantastično navijanje, publika je podržavala te momke, dizala ih. Samim time, igrači su se osjećali bolje i sigurnije, čvršće na terenu, nisu padali. Rezultat toga su dvije naše pobjede u pet setova. Navijači su ti koji su držali naše igrače da ne potonu, navijači su ti koji su izvukli iz njih ono najbolje, maksimum. Puno su nam dali, a mi smo im vratili više nego što smo objektivno to bili u stanju. Držali smo se do zadnjeg meča i osjećamo se kao pobjednici. Nije se slučajno u dvorani nakon meča skandiralo “šampioni!” To svi moraju priznati: Škugor, Draganja, Mektić i A. Pavić uzvratili su publici fanatičnom borbenošću? – Ti igrači željeli su dokazati da su dobri, da zaslužuju dres reprezentacije koja je prošle godine igrala finale. Uspjeli su u tome i meni to puno olakšava situaciju u budućnosti. Neće sve ovisiti o Marinu Čiliću, Borni Ćoriću i Ivanu Dodigu. Ne moram se toliko brinuti hoće li se baš svatko od njih svaki put odazvati pozivu jer vidimo da imamo dečke koji su spremni pobjeđivati u velikim mečevima. Vidi se da imamo puno veću širinu i to veseli. Najesen nas, od 15. do 17. rujna, očekuju kvalifikacije za ostanak u Svjetskoj skupini. Hrvatska će biti među nositeljima, ali to ne znači puno? – Neće biti lako. Među našim potencijalnim suparnicima ima reprezentacija koje su jako dobre, koje imaju igrače u prvih 20 ili prvih 30 na svijetu. Tek je par egzotičnih reprezentacija koje su nešto slabije. Ali i to opet samo na papiru. Ovo je Davisov kup, svi smo vidjeli kakva se iznenađenja događaju i da smo mi bili u prilici dobiti ovaj dvoboj iako to nitko nije očekivao. Nikome vrata nisu zatvorena Hoćemo li u tom jesenskom dvoboju napokon zaigrati u najboljem sastavu? – Moramo se tome nadati, ja pogotovu, jer čeka nas težak posao. Zato trebamo sve najbolje igrače koje imamo i ja se nadam da ćemo ih imati što više, ako ne sve. Ne znam što će se dalje događati, ali mogu potvrditi da nitko nije otpisan, nikome nisu zatvorena vrata reprezentacije. Marina i Bornu trebat ćemo i u budućnosti, s njima u sastavu možemo se i 2018. godine boriti za naslov. No, sad je najvažnije ostati u Svjetskoj skupini. Izvlačenje kvalifikacijskih parova za elitni razred Davisova kupa bit će u travnju nakon što (od 7. do 9. travnja), budu odigrani preostali susreti u Prvoj skupini. Zasad se zna da će u kvalifikacijama osim naše, sudjelovati i reprezentacije Češke, Japana, Rusije, Njemačke, Švicarske, Kanade, kao i poraženi iz dvoboja Argentina – Italija (odgoda zbog kiše). Također i pobjednici iz susreta Brazil – Ekvador, Kolumbija – Čile, Indija – Uzbekistan, Kazahstan – Tajvan, Bosna i Hercegovina – Nizozemska, Bjelorusija – Austrija i Portugal – Ukrajina. No, do jeseni Krajan bi mogao dohvatiti još jedan atraktivan angažman. U teniskim krugovima proširila se vijest da će Varaždinac postati novi trener 19-godišnje Ane Konjuh. Pregovori su, navodno, pri kraju, ali Krajan je ostao zakopčan do grla. Samo je rekao: – Da, razgovaram o preuzimanju jednog igrača ili igračice, vraćam se na Tour. Ubrzo ćete saznati o kome se radi, a vjerojatno već i naslućujete. Mogu si dopustiti da uz Davisov kup i vodim nekoga, ta dva posla neće kolidirati – napomenuo je Krajan. Čini se da je sve jasno, ali vjerojatno se čeka da obitelj Ane Konjuh, kao što se dosad i događalo, prva objavi tu informaciju u javnost. Vjerojatno sljedećih dana.