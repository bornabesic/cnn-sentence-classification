Foto: Igor Kralj/PIXSELL NEUTJEŠAN je bio sinoć najbolji nogometaš Dinama El Arbi Hillel Soudani nakon poraza od Rijeke u finalu Hrvatskog kupa. Drugi put u tjedan dana Rijeka je protiv "modrih" podigla trofej i proslavila povijesnu dvostruku krunu. Soudani je bio jedan od najboljih igrača Dinama u finalu Kupa u Varaždinu, ali nije uspio zabiti gol u porazu 1:3 iako je samo četiri dana ranije istoj momčadi utrpao hat-trick. Alžirac je bio i kandidat za najboljeg igrača 1. HNL, ali ove sezone je ostao u sjeni Franka Andrijaševića, pa i prvog strijelca lige Hajdukovog Marka Futacsa. Izgubio je ove sezone sve što je mogao, a na jesen neće igrati ni Ligu prvaka. Sve se to skupilo u Soudaniju sinoć u Varaždinu gdje je u suzama gledao slavlje Rijekinih igrača.  Bila je to možda njegova posljednja utakmica u Dinamovom dresu jer ponude stižu sa svih strana svijeta, a prijelazni rok samo što nije počeo. No, sudeći po Soudanijevom sinoćnjem statusu na Facebooku, Alžirac bi mogao ostati na Maksimiru još jednu sezonu. "Hvala svima od srca na podršci. Vidimo se iduće sezone", napisao je Soudani. Novi ugovor s Dinamom potpisao je u ožujku na još tri godine.