Koliko god da je natjecatelj u njemu htio da se njegova momčad izbori za doigravanje, tijelo Darija Šarića zahvalno je na tome što Philadelphia Sixersi neće igrati u play-offu. Nakon što je odigrao 81 utakmicu, kao jedini u svom sastavu, ali i 157 utakmica u posljednjih 17 mjeseci, mladi je Šibenčanin umoran pa je jedva dočekao posljednju utakmicu sezone. – Iscrpljen sam i psihički i fizički, pa jedva čekam da dođem kući – kazao je nedavno Dario svojim roditeljima. Nažalost, 82. utakmicu nije ni odigrao jer je tako odlučila medicinska služba kluba. Naime, Dario je u posljednje vrijeme imao teškoća sa stopalom (plantarni fascitis) pa mu je zbog toga minutaža bila limitirana. – Bio sam tužan kada mi je trener rekao da neću igrati, no nakon razgovora s liječnicima i trenerom nismo htjeli izazivati sreću. Važno je odigrati sve 82 utakmice, ali je još važnije ostati zdrav. Nakon što je odradio odjavni intervju, Dario je odjavio stan i parking u Philadelphiji kako ne bi morao plaćati najamninu tijekom ljetnih mjeseci kada ga nema. Štoviše, već je u petak krenuo put Hrvatske kako bi Uskrs proveo s obitelji. – Dario je požurio kući u Šibenik jer mu nije bilo lako podnijeti prvu sezonu uz tako strašan tempo u kakvom se igra i putuje u NBA ligi. Srećom, jedno vrijeme kod njega su bile majka i djevojka, a poslije toga i dvojica prijatelja pa je to prebrodio – ističe otac Predrag i dodaje: – Dario voli provesti blagdane u obiteljskom krugu, a sportaši za takvo što rijetko imaju priliku. Okupimo se tih dana, pripremimo dobru spizu, pozovemo prijatelje pa sve prođe u jako dobrom ugođaju. Uz puno šale i smijeha. Gradit će privatnu dvoranu Igrom slučaja ili ne, Dario je najbolje ove sezone igrao u vrijeme kada su kod njega u Philadelphiji bili djevojka Karla i mama Veselinka. Ne toliko zbog hrane koju su mu pripremale, nego zbog društva i obiteljskog ugođaja. Dakako, nema boljeg osjećaja za Darija nego kada dođe u svoj Šibenik i kada se vidi sa svojim prijateljima i popije kavu na rivi. A za takvo što će idućih tjedana imati dovoljno vremena. Doduše, odmor će mu proći i u traženju zemljišta za gradnju privatne dvorane, koju želi imati ponajprije za vlastite pripreme, a nakon karijere za košarkaške kampove djece i druge korisnike. S užitkom će Dario u srijedu otići i do Baldekina gledati domaći derbi Šibenika i Cedevite. U toj je dvorani, još kao dječak, brisao parket tijekom jedne utakmice hrvatske reprezentacije za vrijeme izbornika Spahije. Štoviše, kao klinac je često bio među Funcutima pa će biti zanimljivo vidjeti za koga će taj dan rođeni Šibenčanin Dario navijati. Jer, jedne od najljepših košarkaških dana proveo je upravo u Ciboni s kojom je, protiv svih prognoza, osvojio ABA ligu. Neće mu u lošem sjećanju ostati ni prva NBA sezona, pogotovo ako ga novinari izaberu za novaka godine. – Bila je to lijepa sezona za sve nas. Bio sam prilično uzbuđen prije odlaska u NBA ligu, a sada mi je jasno i zašto sam bio tako uzbuđen. S obzirom na to da smo imali jako puno ozlijeđenih igrača, držim da smo dobro obavili svoj posao. A među ozlijeđenima su bili i prvi izbor prošlog drafta Bill Simmons, koji je propustio cijelu sezonu, i Joel Embiid, koji je odigrao samo 31 utakmicu. Kako se Dario uklapa u to društvo? – Teško je reći što će se dogoditi sljedeće sezone, no i Ben i Joel imaju potencijal da budu superstarovi NBA lige. Zbog uvijek mogućih ozljeda teško je reći da će biti ovako ili onako, no ako ostanemo zdravi ne vidim razlog da s tom momčadi ne uđemo u doigravanje. Izborio 27 posto posjeda lopte Mogla bi to biti sezona u kojoj bi Ben Simmons mogao osvojiti epitet najboljeg novaka sezone, baš kao što bi to ove sezone mogli postati Embiid ili Šarić. – Ne želim time razbijati glavu, da mi to ne odvlači pozornost od potreba momčadi – svojedobno nam je kazao Dario, koji bi u tom slučaju postao prvi Europljanin uz Paua Gasola (2002.) koji je izabran za novaka godine. Za razliku od glavnog konkurenta Malcolma Brogdona iz Bucksa, koji iza sebe ima jaku medijsku kampanju sklonih mu novinara, “šef” Šarićeve kampanje za novaka godine njegov je suigrač i konkurent u tom izboru Embiid koji je u kamere kazao da bi Dario trebao biti “rookie of the year”. Embiid je “pomogao” i svojim neigranjem, jer se Šariću tada otvorio novi prostor pa je odjednom došao do 27 posto momčadskog posjeda lopte. A to će sljedeće sezone, uz zdrave Embiida i Simmonsa, biti puno teže izvedivo.  >>Nowitzki: Šarić u prvoj sezoni igra bolje nego ja 