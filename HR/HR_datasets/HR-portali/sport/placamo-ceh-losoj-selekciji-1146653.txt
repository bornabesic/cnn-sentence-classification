Košarkaši Cedevite nisu uspjeli iznenaditi na gostovanju Valenciju, najjaču momčad u skupini čime bi ostali u igri za prolaz u četvrtfinale Eurokupa (58:71). A drugo poluvrijeme gostiju, bilo je “kompatibilno” njihovoj boji dresova – crnoj.  Nakon samo 150 sekundi, i pet promašenih šuteva gostiju, domaćini su vodili 9:0. Srećom, cedevitaši su se vrlo brzo oporavili od početnog šoka. Nakon osam koševa Shurne, krajem 13. minute Zagrepčani su otišli na “plus osam”, a da nisu promašili tri zicera, to bi vodstvo bilo i veće.  Nažalost, u završnici prvog poluvremena u sastavu domaćina “ukazao se” izvjesni Oriola, krilni-centar, koji je za manje od četiri minute zabio 12 koševa. Nažalost, na 57:53 cedevitaši ne koriste tri napada u nizu, a Dubljević hvata loptu u napadu i Valencija odlazi na sigurnu distancu (60:53, 64:53).  Jedini dvoznamenkasti kod Cedevite bili su prvi centar Bilan (17 koševa) i krilni-centar Shurna (14 koševa) koji je od srdačno pozdravljen od domaće publike. Toliko dugo i glasno su mu pljeskali kao da je u Valenciji proveo nekoliko sezona, a ne samo jednu. Shurna je djelovao kada je igrao na poziciji trojke, no ni to taktičko iznenađenje nije bilo dovoljno uz, napadački, tako skromne vanjske igrače.  Naime, Boatright (8 koševa), James (2), Krušlin (2) i Tomas (0) zabili su zajedno tek 12 koševa što je, kao veliki problem istaknuo i trener Veljko Mršić: – Čak četiri naša vanjska igrača nisu bila na traženoj razini, tako se ne može pobijediti.   Najkorisniji cedevitaš, kapetan, Bilan zaključio je pak ovo:  – Igrali smo protiv momčadi koja igra najbolju obranu u Eurokupu, a presudio je naš slabiji ulazak u drugo poluvrijeme. To je igrač koji je zacijelo najviše razočarao predsjednika kluba Mladena Vebera koji nije skrivao svoje nezadovoljstvo:  – Teško je bilo očekivati da ćemo se vaditi protiv ovakva suparnika i moramo se pomiriti da ćemo proći loše u Eurokupu. Slagali smo sastav za puno više, no od starta sezone plaćamo ceh lošoj selekciji igrača. Ako jednog dana želimo biti dio euroligaške obitelji, moramo i u Eurokupu pokazati više od ovoga. Sada nam preostaje nadati se da nešto možemo napraviti u ABA ligi. Zagrebačka momčad je u srijedu ostala i bez teoretskih izgleda za plasman u četvrtfinale Eurokupa nakon što je u drugom susretu 5. kola njezine skupine H TOP-a 16 Unicaja u Malagi svladala berlinsku Albu sa 83:77. 