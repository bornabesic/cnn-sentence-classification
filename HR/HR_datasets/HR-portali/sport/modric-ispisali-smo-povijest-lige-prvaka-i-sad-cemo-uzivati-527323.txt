Što reći, ovo je prekrasan osjećaj. Mislim da smo večeras bili čudesni, posebno u drugom poluvremenu, rekao je Luka Modrić nakon veličanstvene pobjede Real Madrida u finalu Lige prvaka. Madridska momčad razbila je Juventus 4-1, a hrvatskom je veznjaku ovo treća osvojena Liga prvaka. Veličanstveno! - Ovo je bila naša najbolja utakmica od zadnja tri finala, stvarno smo bili izvanredni. Emocije su jako velike, ali moramo biti ponosni, ušli smo u povijest ovog natjecanja i sada moramo uživati - kaže Modrić. Na jednoj strani briljirao je Mario Mandžukić, zabio prekrasan gol i oduševio svijet svojom požrtvovnošću, no igrač o kojem se danas puno više priča je Luka. - U drugom poluvremenu preuzeli smo inicijativu, počeli smo igrati našu igru s više pritiska i zabili tri lijepa gola, doista izvanredno - zaključio je hrvatski veznjak. Iako u finalu nije nastupio, Mateo Kovačić u momčadi Zinedinea Zidanea igra važnu ulogu, a u svoje dvije sezone u Realu osvojio je već drugu Ligu prvaka. Nakon utakmice na svom je Twitter profilu objavio fotografiju s peharom Lige prvaka i napisao: Ispisali smo povijest! - Uvijek sam govorio da ako netko može osvojiti dvaput za redom Ligu prvaka, onda je to Real Madrid. Ne zato što igram ovdje, ali to je definitivno najveći klub na svijetu u povijesti - rekao je Modrić za HRT te dodao: - Nakon našeg gola oni su izjednačili fenomenalnim golom Mandže, no mi smo u drugom poluvremenu odigrali veličanstveno, dominirali smo u svim segmentima igre. Mi smo svima zabili gol i vjerovali smo da ćemo to napraviti i ovoga puta. I dok dva Hrvata slave veliki naslov, druga dvojica tužni su zaključili sezonu. - Vidio sam Mandžu i Pjacu poslije utakmice, pozdravili smo se i bit će vremena za tješenje u reprezentaciji.