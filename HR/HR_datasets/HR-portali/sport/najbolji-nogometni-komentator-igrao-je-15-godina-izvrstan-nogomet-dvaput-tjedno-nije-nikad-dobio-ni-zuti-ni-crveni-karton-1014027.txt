I danas je Lineker stalno u žiži nogometnih zbivanja, izvrstan je komentator na BBC-ju, ovaj bivši napadač danas je britkog jezika i sjajnih zapažanja, prava poslastica za gledatelje širom svijeta. Neke pojave u nogometu su divne, čudesne i velike. Za pouku! U našem muzeju ovoga puta dotaknuti ćemo se engleskog nogometaša Gary Linekera. Riječ je o velikom, najvećem sportašu, možete li vjerovati da tijekom svoje impresivne karijere nije dobio niti jedan jedini žuti, kamoli crveni karton. A igrao je nogomet barem dvaput tjedno punih 15 godina. I danas je Lineker stalno u žiži nogometnih zbivanja, izvrstan je komentator na BBC-ju, ovaj bivši napadač danas je britkog jezika i sjajnih zapažanja, prava poslastica za gledatelje širom svijeta. Kao nogometaš slovio je kao silno spretan i sposoban, nevjerojatno inteligentan, a sve to bio je proizvod njegovog razumijevanja igre i stalne težnje k poboljšanju. Uz tehničke sposobnosti, posjedovao je i odlično pozicioniranje, što ga je učinilo jednim od najuspješnijih engleskih napadača i golgetera u povijesti. Jedini je nogometaš koji je osvojio naslov najboljeg strijelca Engleske s tri različita kluba: s matičnim Leicester Cityjem (gdje je proglašen i za najboljeg nogometaša u povijesti kluba, Evertonom i Tottenhamom. U karijeri je još nastupao i za Barcelonu te za japansku Nagoyu Grampus Eight. S postignutih 48 pogodaka drugi je strijelac engleske reprezentacije svih vremena; pogodak više ima Bobby Charlton. Lineker je također s 10 postignutih pogodaka najbolji strijelac Engleske na svjetskim prvenstvima u nogometu. Za izabranu je nacionalnu vrstu Lineker debitirao 1984. godine u susretu sa Škotskom. Nastupao je na dva svjetska i dva europska prvenstva. Ukupno je zabilježio 80 nastupa, uz spomenutih 48 pogodaka. Sa šest pogodaka bio je najbolji strijelac Svjetskog prvenstva 1986. u Meksiku. Također je ušao u Peléovih “100 najvećih živućih nogometaša”. Zanimljiv lik, taj Gary Lineker sjajno se snašao nakon karijere u komentatorskom poslu. Netko veli da je sad slavniji nego što je bio kao igrač, a bio je zaista slavan igrač! Već je postala fraza njegova izjava o nogometu kojeg igraju Nijemci. Nakon jednog od bezbrojnih poraza engleske reprezentacije protiv Njemačke, duhovit kao što i jest, izvalio je; „Nogomet je igra u kojoj 22 čovjeka trče naokolo, natjeravaju loptu, u kojoj jedan sudac napravi gomilu pogrešaka te u kojoj na kraju uvijek pobjeđuje Njemačka.” Dotična izjava jedna je od najviše citiranih u povijesti nogometne igre. Tako brbljav, ma što brbljav, lajav – nikad nije prigovorio sucu. A tukli su ga braniči osamdesetih godina kao zločestog balavca. A dobričina Lineker sve je stoički otrpio i kaznio grubijane – pogocima. S 48 golova u 80 reprezentativnih utakmica, uključujući deset golova u 12 utakmica svjetskih smotri 1986. i 1990. godine, Gary Lineker smatra se najboljim napadačem ove zemlje možda i svih vremena. Doživio je dvije eliminacije s Engleskom na svjetskim prvenstvima. Prvu, 1986. godine u četvrtfinalu protiv Argentine, kad je Maradona zabio dva gola, prvi rukom iznad Shiltona, drugi antologijskim prodorom preko cijelog terena, nanizavši kompletnu englesku formaciju. Drugu, u polufinalu SP u Italiji 1990. godine protiv Zapadne Njemačke. Često svjedoči o tim teškim trenucima engleskog nogometa. „Svjetsko prvenstvo je nešto posebno. To je najviši stupanj nogometne igre, vrh, vrh vrhova. Kao igrača stavlja u središte pozornosti, ali to je ujedno i najbolja šansa da se testirate protiv najboljih igrača na svijetu. Divno je bilo igrati na Azteca stadionu protiv Argentine, a uništio nas je Maradona, i rukom i driblingom. Nesportski i potom genijalno. Nemam u toj utakmici zamjeriti ni suigračima ni sebi bilo što. Taj Maradonin gol ispao je najbolji gol u povijesti svjetskih prvenstava, a bio je izvan svih pravila”. Kako sam kaže… “Više me pogodilo ispadanje protiv Zapadne Njemačke u polufinalu 1990. godine, u Torinu. Baš žalim za tom prigodom da budemo svjetski prvaci izvan Engleske. Mislim da smo bili bolji od Njemačke, možda četiri godine ranije nismo bili među najboljima, tada u Italiji jesmo. A ispali smo od Nijemaca u polufinalu na jedanaesterce. Sjećam se da sam bio očajan nakon te utakmice. Opet, morao sam zaključiti kako su Nijemci imali veliku mentalnu snagu, elastičnost i malo sreće koja je možda presudila, a možda i nije”. Nakon karijere zbog elokvencije ostao je u medijima, nije se nudio, sami mediji su inzistirali na njegovim zanimljiivm opservacijama. “I dok sam bio igrač volio sam razgovarati s novinarima i razmjenjivati mišljenja. Učio sam već tada, zanimao me taj svijet izvještavanja. Nikad nisam razmišljao o trenerskom pozivu, ili direktorskom, ne… Htio sam igrati golf. Danas ga igram i komentiram nogomet. Imao sam i imam prekrasan život”, veli Lineker. U komentatorskom poslu sjaji baš kao što je sjajio kao igrač. Primjerice, njegov potez nakon što je Leicester osvojio lani nenadano naslov prvaka bio je antologijski. Lineker je, naime, ispunio je obećanje iz prosinca 2015. godine kad je preko Twittera objavio da će se pred TV kamerama kultne emisije “Match of the Day” skinuti gol i biti samo u gaćicama ako Leicester osvoji naslov prvaka. U svibnju 2016. godine to se i dogodilo… I? Nije izbjegao obećanje. Uoči prvog kola sljedećeg prvenstva došao je u studio samo u gaćicama svog bivšeg kluba Leicestera. “Kad sam se u prosincu onako glupo zaletio nakon 2-1 pobjede protiv Chelseaja, rekavši da ću se skinuti ako Leicester osvoji naslov, nije me bilo briga. Znao sam da su šanse za tako nešto ravne nuli. Nuli. No, nije me briga. To se na kraju stvarno dogodilo i bilo je čarobno”, opravdavao se Lineker. U njegovoj zbirci izjava mnoge se citiraju kao silno duhovite, pa ćemo nabrojati samo neke. Pa je tako jednom komentirao igru Soldada, napadača Tottenhama, riječima: “Gledajući Soldada, shvatio sam – nisam bio baš govno od igrača”! O igračima koji razmišljaju samo o zaradi Lineker nema lijepo mišljenje. Stalno ponavlja: Ne postoji niti najmanja šansa da ćete dosegnuti vrh ako igrate isključivo za novac”. Ima i drugu verziju iste misli: “Imao sam ciljeve, bodove, naslove, golove, ne novac”. Postoji i treća verzija ove misli: “Vi nikad ne može doista opravdati plaću u zabavi, tako i u nogometu. Ali to je ono što jest”. A zašto nije otišao u trenerske vode? “Ne bih želio šest puta tjedno i gledati nečije rezerve i gledati kojeg ću nogometaša kupiti i za koliko”. O nogometašima u godinama znao je ispaliti: “Starenjem nogometaši nikada ne gube svoju obvezu; oni samo gube korak”. O menedžerima i njihovim suvremenim obavezama? “Najbolji, najuspješniji menadžeri u današnje vrijeme su oni koji smogu zadržati igrača sretnim, čak i ako on nije u momčadi. S obzirom na sve poteškoće i financije to je teže nego što je ikad bilo”. O jednoj tajni iz svoje reporterske profesije… “Samo se trudim što manje izgovarati neke riječi. Koje su to riječi? Pa, klonim se riječi – fantastično!” Završimo s jednim opisom partije engleske reprezentacije. Lineker je nakon izgubljene utakmice zaključio: “Ne postoji ništa između, ili si dobar ili si loš. Mi smo bili negdje između”! 