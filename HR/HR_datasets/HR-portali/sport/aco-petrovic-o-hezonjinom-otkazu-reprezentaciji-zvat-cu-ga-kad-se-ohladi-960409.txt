MARIO HEZONJA iznenadio je javnost rekavši da ne planira nastupati s Hrvatskom sljedećeg ljeta na Eurobasketu. Otkrio je to u razgovoru za jedan turski portal i najavio da se planira posvetiti svom razvoju uoči sljedeće sezone u NBA ligi.   Hrvatsku čeka nastup na Eurobasketu od 31. kolovoza, a izbornik Aleksandar Petrović nedavno je rekao da računa na Hezonju i ostale najbolje igrače koje je prije mjesec dana posjetio u SAD-u.   "Nemam o tome nikakav komentar, ne želim raditi priču od toga, treba pustiti vrijeme da prođe. Nismo se čuli, nemamo neki vid komunikacije u tom kontekstu. On je poslao tu poruku, ali ja ne mislim na to reagirati, nego ću ga zvati nakon dva-tri mjeseca, kad se sve to smiri", rekao je Petrović za HRT.   "Očigledno je frustriran, ali nema smisla da ja sad iznosim te stvari javno. Dečko je povrijeđen svojim statusom u Orlandu i želi to riješiti, a ja ne mislim ovog trenutka davati nikakve izjave vezano za to. Zvat ću ga nakon dva ili tri mjeseca, kad se malo ohladi", dodao je Petrović.