U Monte Carlu i Barceloni mu je to pošlo za rukom, hoće li Rafael Nadal jubilarni, deseti put slaviti i u Roland Garrosu koji počinje danas? Sve su prilike da hoće, barem tako misli većina teniskih komentatora koja se ovih dana izjašnjavala o tome. I sam Rafa, iako će za koji dan (3. lipnja) proslaviti 31. rođendan, vjeruje da su se stekli uvjeti za to. Nema straha kad forhend radi - Tijelo mi je dopustilo da se posljednjih mjesec i pol dana maksimalno pripremim, da na terenu i u teretani odradim sve što sam mogao zamisliti, što već dugo nije bio slučaj. Mogao sam to jer sam bio zdrav. U Roland Garrosu se osjećam kao kod kuće. Imam sjajan odnos sa svim ljudima ovdje. Uvijek je dobar osjećaj vratiti se - kazao je Nadal koji u Parizu ima priliku nastaviti savršenu sezonu. Osvojio je Monte Carlo, Barcelonu i Madrid, igrao finala na Australian Openu (izgubio od Federera), u Acapulcu (Querrey) i Miamiju (Federer), no vjerojatno bi sve te naslove dao samo za ovaj jedan - u Roland Garrosu! - Za mene je taj turnir jako poseban, najposebniji u mojoj karijeri i emocije koje proživljavam kad sam ovdje ne mogu se opisati riječima. Jedva čekam da turnir krene! - istaknuo je Rafa koji bi eventualnim osvajanjem Otvorenog prvenstva Francuske povećao broj Grand Slam kruna na 15. Ispred njega bio bi samo Federer - sa 18 (Sampras ih ima 14). - Zadovoljan sam razinom na kojoj igram jer je to dokaz da se mukotrpni rad isplati. Uistinu ne mogu izdvojiti niti jedan segment igre s kojim posljednjih mjeseci nisam zadovoljan. A posebno sam zadovoljan forhendom koji mi nije bio najbolji 2015., ali sad kad on “radi”, kompletna igra mi je u uzlaznoj putanji - ocijenio je Španjolac koji na naslov u Roland Garrosu čeka od 2014. godine. U prethodne dvije godine na tron su sjedali Stanislas Wawrinka i Novak Đoković koji brani naslov. I potonja dvojica su, naravno, među kandidatima za naslov, posebno Đoković s novim trenerom Agassijem (osvojio je R. Garros 1999.), kao i još uvijek prvi tenisač svijeta Andy Murray koji nikad nije osvojio Pariz. Njih trojica - Nadal, Đoković i Murray (Federera nema) - predstavnici su stare garde na koju će na zemljanim terenima Roland Garrosa ozbiljno nasrnuti novi val svjetskog tenisa predvođen 23-godišnjem Austrijancem Dominicom Thiemom, sada već sedmim tenisačem svijeta, koji ove godine igra izvrsno. Osvojio je Rio de Janeiro i bio u finalima Barcelone i Madrida gdje je dva puta gubio od Nadala, ali uzvratio je Španjolcu na turniru u Rimu, na kojem je pak izgubio od Đokovića (u polufinalu). Zverev stiže s dva naslova Turnire na zemlji ove su godine osvajali još Estrella Burgos (Quito), Dolgopolov (Buenos Aires), Cuevas (Sao Paulo), A. Zverev (München i Rim), Carreno Busta (Estoril), Marin Čilić (Istanbul)... Kad već spominjemo Čilića, podsjetimo da će Hrvatska i ove godine u Roland Garrosu biti jednako brojna kao i prošle - imat će sedam predstavnika. Za to se pobrinula Petra Martić koja je napravila istinski pothvat: jedina je izvan kruga igračica iz Top 100 (ona je 285. na WTA listi) iz kvalifikacija ušla u glavni ždrijeb. Vratila se turniru na kojem je 2012. ostvarila najbolji rezultat na Grand Slam turnirima - osminu finala. Osim Čilića i Martić, tu su od naših još Ana Konjuh, Donna Vekić, Borna Ćorić te veterani Mirjana Lučić-Baroni i Ivo Karlović koji startaju već u nedjelju. Ajla Tomljanović će i u Parizu (kao i na ostalim GS turnirima) nastupiti pod australskom zastavom. Prvi put nakon šest godina turnir u Bulonjskoj šumi ostao je bez donedavno najbolje tenisačice svijeta Serene Williams. Ona je u travnju ove godine objavila da je trudna, pa neće imati priliku boriti se za četvrti trofej u Roland Garrosu. No, zato se tenisu u Parizu vraća Čehinja Petra Kvitova, kojoj je uoči Božića provalnik razrezao lijevu ruku. Suparnica u prvom kolu joj je Amerikanka Julia Boserup.