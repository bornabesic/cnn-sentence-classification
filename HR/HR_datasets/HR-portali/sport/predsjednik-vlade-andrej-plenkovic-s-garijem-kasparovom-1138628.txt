Predsjednik Vlade Republike Hrvatske Andrej Plenković primio je u srijedu u Banskim dvorima  bivšeg šahovskoga prvaka Garija Kasparova te predsjednika Fonda Garry Kasparov Adriatik, šahovskog velemajstora Zlatka Klarića. Uz predsjednika Vlade bili su državna tajnica Središnjeg državnoga ureda za šport Janica Kostelić i državni tajnik u Ministarstvu znanosti i obrazovanja Hrvoje Šlezak. "Razgovarali su o razvoju šaha u Republici Hrvatskoj te o projektu 'Šah uz školu', koji učenicima omogućuje učenje igranja šaha po modelu šahovske zaklade KCF (Kasparov Chess Foundation). Model se primjenjuje u više zemalja i trenutno je najbolji program za učenje šaha u svijetu. Predsjednik Vlade dao je potporu šahovskoj simultanki Garija Kasparova, koja promiče projekt 'Šah uz školu“, kaže se u priopćenju služba za odnose s javnošću Vlade RH u kojem još stoji da će izaslanik predsjednika Vlade Andreja Plenkovića na večerašnjoj simultanki biti savjetnik predsjednika Vlade Republike Hrvatske Karlo Ressler.