U susretu 38. kola KHL lige hokejaši Medveščaka izgubili su u Ledenoj dvorani Doma sportova od Avangarda 1-4 (0-3, 1-0, 0-1) upisavši treći uzastopni domaći poraz. Nakon što su spojili dvije gostujuće pobjede, 'medvjedi' su sada nanizali tri uzastopna poraza u svom 'brlogu'.  Gosti su poveli već u 19. sekundi utakmice golom Jegora Martinova. U sedmoj minuti David Booth je povisio prednost "Jastrebova" iz Omska, a kada je isti igrač u 13. minuti zabio za 3-0 bilo je jasno kako će Medveščak teško do bodova. Tračak nade vratio je Terry Galiardi smanjivši u 38. minuti na 1-3, no sve dvojbe oko pitanja pobjednika razriješio je Mihail Junkov u 52. minuti postigavši pogodak za 4-1. Bio je ovo drugi međusobni susret ove dvije momčadi ove sezone i četvrto gostovanje Jastrebova u Zagrebu. Jedina pobjeda Medvjeda došla je upravo u Ledenoj dvorani, u njihovoj prvoj KHL sezoni, dok su još bod uzeli u Omsku. Svi ostali susreti otišli su na stranu momčadi Fjodora Kanarejkina. Medveščak se trenutačno nalazi na 11. mjestu Zapadne konferencije sa 44 boda, 12 manje od osmog mjesta, posljednjeg koje vodi u doigravanje. Avangard drži drugo mjesto na Istoku. Medveščaku sada slijede tri gostovanja - 6. prosinca igrat će protiv Jokerita, dva dana kasnije slijedi ogled u Rigi protiv Dinama, a 11. prosinca igrat će protiv Dinama iz Minska. 