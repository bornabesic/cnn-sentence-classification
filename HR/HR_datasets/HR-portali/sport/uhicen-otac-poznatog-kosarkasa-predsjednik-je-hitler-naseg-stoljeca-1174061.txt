Otac turskog košarkaša koji igra u NBA ligi Enesa Kantera Mehmet uhićen je u svom domu u Istanbulu u policijskoj akciji kojoj je cilj bio privođenje pristalica klerika Fethullaha Gulena, kojega vlasti u Ankari optužuju da stoji iza neuspješnog pokušaja vojnog udara prošloga srpnja, objavila je turska novinska agencija Anadolu. "Hej svijete, mog je oca uhitila turska vlada i Hitler našeg stoljeća", objavio je Kanter putem svog Twittera. Kanter, koji igra za momčad Oklahoma City Thundera, nakon ispadanja iz doigravanja u NBA ligi prošloga je mjeseca zadržan u Rumunjskoj jer mu je oduzeta turska putovnica. U međuvremenu se vratio u SAD odakle žestoko kritizira turskog predsjednika Recepa Tayyipa Erdogana pa je za njim raspisana tjeralica. Prošloga kolovoza Kanter je zaoštrio odnose sa svojom obitelji jer je nakon pokušaja puča podržao Gulena, a njegov otac, inače sveučilišni profesor izjavio kako je "Enesa Gulen hipnotizirao".