Baš kao i lani, mladi košarkaši Cibone i ove su godine osvojili juniorskog naslova prvaka Hrvatske. Zahvaljujući sjajnoj završnici 17-godišnjeg razigravača Karla Uljarevića (15 koševa),  cibosi su u vrlo uzbudljivom finalu pobijedili vršnjake iz najvećeg rivala Cedevite (82:77) koje je predvodio Džanan Musa sa 32 koša, 9 skokova i 13 iznuđenih prekršaja.  Premda je četvrti zaradio još u prvom poluvremenu, Uljarević se nekako uspio sačuvati petog prekršaja pa je odigrao nekoliko ključnih poteza za konačni ishod. Najprije je asistirao za zakucavanje Prše (77:74), a potom je doda za otvorenu tricu Mandića (80:74) s kojim koševima je pitanje pobjednika bilo riješeno. Zbog svega toga pohvalio ga je i njegov mlađahni  strateg Ivan Tomas (35) kojem je ovo bio prvi trofej u tek započetoj trenerskoj mu karijeri. - Karlo nas je povezao. On je primirio i postavio napad. Bez njega na parketu nismo imali dobru formaciju.  Doduše, pogodio je Musa nemoguću tricu za 80:77, no to je bilo sve, jer ovaj supertalent više nije imao snage da pokuša sam riješiti utakmicu jer se potkraj susreta kao visoki branič trošio u čuvanju suparničkog krilnog-centra Buljevića. Koliko je Cedevitin "kapitalac" prednjačio reći će i njegova valorizacija koja iznosi 56 indeksnih bodova, dok su svi njegovi suigrači zajedno skupili 17 bodova. Zbog svega toga, Musa je nagrađen s peharom za najboljeg igrača završnog turnira. - Obično se ovaj trofej dodjeljuje igraču pobjedničke momčadi pa ovaj u mojim rukama ima tim veću vrijednost - kazao je Musa. Istaknuo je Musa da mu se od svih suparničkih igrača najviše sviđa Toni Nakić iz redova četvrtoplasiranih Šibenčana, a kada je priupitan je li to ista razina talenta poput njegove, nadareni momak iz Bihaća, krcat samopuzdanjem, ispalio je kao iz topa: - Nakić jest jako talentiran, ali nije moja razina talenta. Ja ću svima pokazati da sam u svom godištu najbolji u Europi, a nadam se da ću to moći dokazivati i sljedeće sezone u Cedevitinim seniorima. A u ovoj Cedevitinoj juniorskoj momčadi, osim nevjerojatno atletičnog, ali pomalo usporendog Darka Baje (17 koševa, 9 skokova) baš i nema igrača za koje možemo jamčiti da će završiti u seniorima svog kluba.  Kod Cibone pak nekako vjerujemo da će to, osim razigravača Uljarevića biti još i Lovro Buljević koji je nakon iznimno dobre polufinalne partije dobro igrao i u finalu opet se ističući skokovima (13 koševa, 14 skokova). Premda to njegove statistike s ovog turnira ne govore, vjerujemo da će u seniorskoj košarci imati što reći 17-godišnji Krešo Nikić (214 cm), ali i kao od brda odvaljeni Josip Popić (22 koša, 10 skokova). Ovaj snažni momak dominirao je u reketu sve dok nije ozlijedio gležanj. - U jednoj gužvi pod košem, Perković je pao na mene, nakon čega sam ja stao na njegovu nogu i izvrnuo gležanj. Ovo mi je prva takva ozljeda pa ne znam što mogu očekivati, ali se nadam da ću se vratiti da pomognem seniorskoj momčadi u doigravanju - kazao je Popić na kojem je trener Tomas gradio taktiku unutarnje igre. - Znao sam da imamo najbolju momčad, ali i da Cedevita ima jednog igrača koji je klasa za sebe. Musa ih je svaki put vraćao, a pretpostavljam da mu nije bilo lako igrati jer se od njega očekivalo da mora odvesti Cedevitu do naslova - kazao je Tomas, inače stariji brat dugogodišnjeg reprezentativca Marka Tomasa i bivši košarkaš KK Zagreb i niza drugih što domaćih što inozemnih klubova. U utakmici za treće mjesto juniori Splita pobijedili su vršnjake iz Šibenika 81:78. Splićane je predvodio nadareni branič Mate Kalajžić, uz kojeg su dvoznamenkasti bili još i Petar Zaper (17 koševa) i Luka Kotrulja (15 koševa, ali iz 22 ispucane lopte). Kod pobijeđenih prednjačili su branič Domagoj Šarić, koji je za jednu asistenciju ostao kratak od triple-double učinka (22 koša, 10 skokova i 9 asistencija) i centar Pavao Paić (24 koša, 11 skokova).