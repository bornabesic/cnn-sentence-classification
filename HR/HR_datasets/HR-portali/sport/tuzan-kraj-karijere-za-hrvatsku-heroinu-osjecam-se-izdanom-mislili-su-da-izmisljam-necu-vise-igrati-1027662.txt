Kao razlog je navela "nepomirljive razlike" s trenericom reprezentacije Mirelom Šikoronjom. Osvajačica zlatne medalje na Paraolimpijskim igrama u Rio de Janeiru, stolnotenisačica Sandra Paović (34) najavila je završetak svoje sportske karijere u utorak nakon povratka sa Svjetskog ekipnog prvenstva za osobe s invaliditetom u Bratislavi na kojemu je s Mirjanom Lučić osvojila brončano odličje. Kao razlog je navela “nepomirljive razlike” s trenericom reprezentacije Mirelom Šikoronjom. “Teško mi je, tužna sam i razočarana što ovako završavam svoju sportsku karijeru. Mogla sam još dati reprezentaciji za osobe s invaliditetom, ali vrijeme je da odem zbog nepomirljivih razlika s trenericom Mirelom Šikoronjom. Osjećam se izdanom i ne postoji nikakva šansa da promijenim mišljenje”, izjavila je Paović. Objasnila je potom što konkretno misli. “Nastupam već četiri godine za reprezentaciju osoba s invaliditetom, a u te četiri godine trenerica i izbornik Emil Gubica sa mnom nisu odradili niti jedan singl-trening. Na stranu sad to što ja imam svoju privatnu trenericu, ali kada trenirate s jednom osobom uđete u rutinu i ne znate radite li sve kako treba. Tražila sam savjet od njih što trebam promijeniti, ali ga nisam dobila. I ranije sam upozoravala da sam nezadovoljna s dosta stvari, ali iz Hrvatskog paraolimpijskog odbora me nisu saslušali i mislili su da izmišljam. Kada sam bila zdrava sportašica davala sam sve od sebe i bila sam borac, ali znala sam ulaziti u svađe s trenerom Nevenom Cegnarom. No, u trenucima kada je trebao biti uz mene znala sam da će biti. Sada to nije bio slučaj, ovo što sam doživjela je izdaja i grozno mi je što na ovaj način moram završiti karijeru”, pojasnila je Paović. Iako je vijest o naprasnom završetku karijere Sandre Paović glavna tema, svakako valja naglasiti kako su hrvatski stolnoteniski paraolimpijci ostvarili sjajan uspjeh na SP-u u Bratislavi. Također s odličjima su se vratili i Anđela Mužinić i Helena Dretar-Karić sa srebrnom medaljom, a srebro su osvojili i Pavao Jozić i Vjeko Gligorović.