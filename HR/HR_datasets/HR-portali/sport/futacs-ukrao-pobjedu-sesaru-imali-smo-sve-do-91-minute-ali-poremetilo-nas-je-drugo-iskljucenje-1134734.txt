Premijera Joana Carrilla u Prvoj HNL bila je uspješna. Hajduk je nevjerojatnim preokretom u sudačkoj nadoknadi u Vinkovcima pobijedio fenjeraša Cibaliju sa 2:1 (0:1) koja je utakmicu završila sa svega osmoricom igrača! Siniši Sesaru, v.d. šefu struke Cibalije nedostajalo je svega pet minuta, koliko je sudac Frković produžio utakmicu, do trenerskog prvijenca! U 90. imao je tri boda, a onda se ukazao Mađar Marko Futacs koji mu je sa dva gola u dvije minute 'ukrao' pobjedu u trenutku kada je Carrillu poraz u Vinkovcima već bio spakovan. - Razmišljao sam samo o svojim igračima i igri, utakmica je trajala još pet minuta i naravno da sam vjerovao u pobjedu - odgovorio je Carrillo na pitanje je li u 90. minuti i dalje vjerovao u preokret. Iako je nakon dva uzastopna poraza Hajduk napokon pobijedio, problemi nisu nestali, a dramatična promjena nabolje u igri očito neće ići preko noći. Jedino dobro po čemu će na Poljudu pamtiti gostovanje u Vinkovcima su tri boda. - Prije utakmice rekao sam igračima kako će biti teška utakmica i da ćemo morati jako raditi za pobjedu. To nije ono što ja želim od svoje momčadi, želim puno bržu igru, u ovom trenutku mi je bilo najvažnije početi pobjedom - zaključio je trener Hajduka. Formacijski, u igri Hajduka se nije ništa promijenilo. Carillo je zadržao 4-2-3-1 koju je i Pušnik uglavnom koristio, niti je iznenadio sa nekim igračem koji je kod njegovog prethodnika bio skrajnut u drugi plan. Lopta je teško dolazila do napadača koji su izgurani iz protivničkog kaznenog prostora, a solo pokušaji se nisu izrodili u ništa dobro. Brzo je i Carrillo shvatio kako nešto mora mijenjati. I prije posljednje trećine utakmice iskoristio je sve tri izmjene, pokušao i sa 4-1-3-2 formacijom, no ni iz toga se nije izrodio pritisak koji Cibalia (inače momčad sa najviše primljenih golova ove sezone, čak 40) ne bi mogla izdržati iako je od 76. igrala sa igračem manje, a od 89. i sa dvojicom sve do sudačke nadoknade u kojoj su padali i golovi, ali i šake, a nakon incidenata put svlačionice poslani su još i Čulja te Jefferson. - Što reći nakon ovakve utakmice? Imali smo sve do 91. minute, ali poremetilo nas je drugo isključenje. Sa jednim igračem manje vjerojatno bismo izvukli bolji rezultat - tražio je naglas razloge poraza trener Cibalije Sesar. Vinkovčani su odigrali jednu od najboljih utakmica ove sezone, ali ostali su im i dalje veliki problemi i neizvjesna borba za opstanak. - Ako budemo ovako igrali, ako budemo igrali ovakav pristup onda nas čeka svjetlija budućnost. Da je omjer igrača bio isti došli bi protiv tri boda koja nam znače život - zaključio je trener Cibalije. Inače, Torcida je zauzela stav oko nedavnih događanja u Hajduku, odnosno sukobu klupskog predsjednika Ivana Kosa i Ivana Vojkovića, oca Hajdukova napadača koji je prijavljen zbog prijetnji prvom čovjeku klubu transparentom "U desetoj jami devetog kruga vaše je misto od hajduka odj... i sinove povedite". 