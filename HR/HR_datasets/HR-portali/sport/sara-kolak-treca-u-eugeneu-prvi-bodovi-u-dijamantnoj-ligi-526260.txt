Hrvatska bacačica koplja i olimpijska pobjednica iz Rio de Janeira Sara Kolak zauzela je treće mjesto na mitingu Dijamantne lige koji se u subotu održao u Eugeneu s hicem od 64,64 m, dok je pobjeda pripala Bjeloruskinji Tatsiani Haladovič s hicem 66,30 m.  Drugo je mjesto zauzela Kineskinja Shiying Lin s hicem 65,21 m. Kolak je u Eugeneu bacala slabije od svog najboljeg rezultata ove sezone koji iznosi 65,23m, a u Riju je za zlato bacila hrvatski rekord od 66,18 metara. Ovo su joj prvi bodovi u karijeri u Dijamantnoj ligi. U utrci na 3.000 m zapreke pobijedila je 17-godišnja Kenijka Celliphine Chespol s vremenom 8:58,78. Druga je bila njena sunarodnjakinja Beatrice Chepkoech (9:00.70), a treća svjetska rekorderka, također Kenijka koja nastupa za Brunei, Ruth Jebet (9:03.52). Chespol je do drugog najboljeg vremena u povijesti stigla, iako je morala stati prije predzadnjeg kruga kako bi obula tenisicu koju je skoro izgubila prelazeći jednu od zapreka.  U utrci na 5000 m slavila je Etiopijka Genzebe Dibaba s vremenom 14:25,22. Druga je bila Kenijka Lilian Kasait Rengeruk (14:36.80), a treća Nizozemka Sifan Hassan (14:41.24).   U skoku u dalj je pobijedila olimpijska pobjednica iz Londona 2012. Amerikanka Brittney Reese sa skokom od 7,01 m, druga je bila njena sunarodnjakinja i zlatna iz Rija 2016. Tianno Bartoletta (6,83m), a treća Britanka Lorraine Ugen (6,78m).