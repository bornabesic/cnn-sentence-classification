Hrvatski tenisač Ante Pavić smatra da će meč  Davis Cupa protiv Španjolske, kojeg Hrvatska igra u Osijeku od petka do nedjelje, iako ne dolazi najbolji španjolski tenisač Rafael Nadal, biti težak, ali da da svi trebaju dati svoj maksimum i igrati na pobjedu.  "Bez Rafaela Nadala će nam biti lakše, ali igrači koji su ovdje su među dvadeset i trideset igrača. Definitivno će biti jako težak zadatak. Mislim da svi imamo nekakvog iskustva s vrhunskih mečeva s ATP i Grand Slam razine. Definitivno nismo 'pali s Marsa' i ovo nam nije prvo iskustvo s vrhunskim igračima. Koga god izbornik bude stavio da igra treba dati svoj maksimum i pokušati igrati na pobjedu“, rekao je Pavić.  Ostao je još jedan dan do izvlačenja parova za susret prvog kola Svjetske skupine Davis Cupa između Hrvatske i Španjolske u Osijeku pa se može reći da su se pripreme sasvim približile kraju.  Španjolci su u Osijek doveli Roberta Bautistu Aguta (16.), Pabla Carreña Bustu (26. pojedinačno i 17. u paru), Feliciana Lópeza (33. pojedinačno i 12. u paru) i Marca Lópeza (10. na rang listi igrača parova). Trebao je doći Rafael Nadal, ali je odustao zbog umora.    Od četvorice hrvatskih igrača (Franko Škugor, Nikola Mektić, Ante Pavić i Marin Draganja) samo Ante Pavić još nije osjetio kako je biti članom reprezentacije u ovom natjecanju.   "Velika je čast biti dio hrvatske reprezentacije u Davis Cupu. Atmosfera je sjajna, svi dečki su super, odlično se trenira i jako sam zadovoljan s ova tri dana. Prvi dan nam je lopta skakala visoko, jer je podloga bila nova, no sada nakon dva-tri dana se utabala i dosta smo zadovoljni s brzinom i odskokom lopte. Mislim da odgovara svim dečkima“, kaže Ante Pavić, koji je trenutno 486. na pojedinačnoj ATP listi. Najbolji mu je plasman 132. mjesto, na koje je stigao 2014. godine, koja mu je ujedno bila i najuspješnija do sada (prošao je kvalifikacije i ušao u drugo kolo glavnog turnira u Wimbledonu, bio u osmini finala ATP turnira u Newportu, igrao u finalu ATP Challengera u kanadskom Rimouskiju…).  Izvlačenje parova bit će u 12 sati u Hrvatskom narodnom kazalištu u Osijeku, kada će biti određen raspored igranja za cijeli vikend. U petak (početak u 15 sati) će prvi hrvatski tenisač igrati protiv drugorangiranog Španjolca, te potom drugorangirani hrvatski igrač protiv najboljeg Španjolca.