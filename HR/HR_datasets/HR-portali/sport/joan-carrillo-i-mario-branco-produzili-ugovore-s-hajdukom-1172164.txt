Hajduk je produžio ugovore sa sportskim direktorom Mariom Brancom i trenerom Joanom Carrillom na još jednu sezonu. Klub je dobio na stabilnosti i kontinuitetu rada, ističe predsjednik Ivan Kos. - Prošla je sezona bila na početku malo turbulentna, a nova neće biti takva i očekujem da nam ovi potpisi ugovora donesu više stabilnosti i napretka -  rekao je Ivan Kos. Sportski direktor Mario Branco prisjetio se dolaska u klub . - Prije godinu dana bili smo u Bijelom salonu i da ste se tada kladili koliko ću dugo ostati, vjerojatno biste se kladili na mjesec, dva, tri ili da danas sigurno neću biti ovdje. Ali tu sam, i ostajem još godinu dana. Hvala predsjedniku na povjerenju, hvala Joanu na povjerenju da možemo raditi skupa. Upoznali su me navijači, sada sam u boljoj poziciji da klub napravim još kompetitivnijim, da nam očekivanja budu malo viša. Limiti i teškoće su još uvijek ovdje, ali radimo na stabilnosti kluba. Isti predsjednik, isti sportski direktor, isti trener, sve to donosi stabilnost. Nisam ni utopist ni idealist, znam da vrijeme kupujem rezultatom. Želimo se boriti do kraja - istaknuo je Mario Branco. Trener Joan Carrillo također je bio sretan. - Ovo je veliki dan za mene, ovdje su ljudi koji su vjerovali u moj rad, i želim im zahvaliti što su mi u svakom trenutku dali povjerenje i otvorene ruke, te da su stali iza mene kao trenera i mene kao osobe. Za mene je to jako važno, sretan sam i želim im zahvaliti jer je u ovom poslu povjerenje najvažnije - rekao je Carrillo i dodao: - Znam da je pitanje vremena kad ćemo napraviti još bolji posao, i to mi je davalo samopouzdanje.  - Gradimo priču korak po korak. Što se tiče ciljeva, moramo svake godine graditi stabilnu priču, ići korak po korak prema naprijed. Napravili smo dobar posao, moglo je biti i bolje, u sljedećoj sezoni tražimo iskorak - podvukao je Kos.