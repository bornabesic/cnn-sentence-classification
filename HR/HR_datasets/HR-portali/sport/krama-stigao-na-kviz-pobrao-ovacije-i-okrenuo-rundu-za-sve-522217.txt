Na velikome monitoru upravo je bila fotografija Amarilda Zele, ikone nikad jače Marsonije, igrači su baš razmišljali je li to on ili Zemir Mujčin, kad je voditelj kviza Nogometne ikone zamolio za trenutak pozornosti. - Upravo nam u goste dolazi Andrej Kramarić, pozdravite ga pljeskom! Nikoga nije trebalo previše moliti, Hub Cooltura pubom prolomio se glasan pljesak, gotovo ovacije za jednog od najomiljenijih hrvatskih nogometaša. A tome je tako iz više razloga - Krama je izvrstan nogometaš, skroman i pristojan dečko, pristupačan i susretljiv... Pokazao je to i ovaj put, pozdravio se sa svima, gotovo mu je bilo neugodno zbog tolike pažnje, ali brzo se snašao. Samo nekoliko minuta poslije voditelj je opet zatražio trenutak pažnje... - Konobari će sad doći do vas, naručite piće, Krama okreće rundu za sve! "Krama, di ćeš?" "A idem malo na kviz Nogometne Ikone provjerit znanje. Ponesi mi majicu obavezno!" :) I opet, naravno, pljesak, ovo je bilo još bliže ovacijama... Ispratio je Andrej kviz do kraja, 21. kolo nogometnoga kviza koji se svakog četvrtka igra u pet hrvatskih gradova istovremeno, koji se igrao i u praškoj pivnici Flek, čija se završnica igra u Macoli 20. svibnja... Društvo iz organizacije radi sjajan posao, a povremeni gosti, poput Kramarića ovaj put, potvrda su koliko je cijela ta priča daleko otišla. Kramarić je frajerski podmirio račun za stotinjak ljudi, koliko ih je bilo na kvizu, i otišao kući, na spavanje. U Zagrebu je zato što je sezona za njega gotova, trenutačno mu je važno jedino što prije zaliječiti ozljedu ramena, zbog koje neće igrati ni protiv Islanda 11. lipnja. No vratit će se on još jači, jer strašan je to igrač. Zvijezda, a opet običan dečko koji je i ovoga puta oduševio. 