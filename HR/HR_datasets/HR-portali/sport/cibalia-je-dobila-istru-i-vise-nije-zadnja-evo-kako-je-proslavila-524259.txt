Cibalia je u gostima s 2-1 pobijedila Istru i barem privremeno preskočila Split na devetom mjestu. Do svoje prve gostujuće pobjede stigli su u najvažnijem trenutku i to preokretom te se tako vratili iz 'mrtvih'. Kolektivna euforija 💙⚽️💪🏻 Ovo im je bila druga pobjeda u nizu, ali za Vinkovčane stvari na poluvremenu nisu najbolje izgledale. Mitrevski je u 31. minuti zabio za vodstvo Puljana te se činilo kako će se Cibalia vratiti starim navikama, odnosno porazima. No u drugom poluvremenu trener Cibalije Bartolović radi ključan potez utakmice i u igru uvodi Marka Pervana. On samo nakon nekoliko minuta na asistenciju Baše postiže odličan pogodak sa 16 metara i dovodi rezultat u egal u 60. minuti. U 71. odlično raspoloženi Pervan probija desnu strane Istrine obrane i nabacuje na peterac gdje se našao Baša i glavom zakucao loptu u mrežu za veliko slavlje Vinkovčana. Trener Mladen Bartolović tako je u vrlo kratkom roku izveo prava mala čuda i od gotovo sigurnog putnika za drugu ligu napravio momčad koja se ne misli predati do zadnje sekunde. Priče iz Vinkovaca o tome da grad i klub dišu kao jedno od dolaska novog trenera nisu bile slučajne, a već za četiri dana stiže im nezainteresirani Osijek u slavonskom derbiju. Ultrasi će imati što za reći svojim probuđenim ljubimcima... Cibalia je sada na devetom. mjestu prvenstvene ljestvice i ima bod više od posljednjeg Splita koji od 20 sati ugošćuje zagrebački Dinamo. 