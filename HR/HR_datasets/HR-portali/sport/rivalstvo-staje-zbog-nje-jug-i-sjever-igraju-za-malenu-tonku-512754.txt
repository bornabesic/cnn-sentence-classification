Vaterpolisti dubrovačkog VK JUG CO i zagrebačke HAVK Mladosti udružit će snage i zaigrati za teško bolesnu, devetogodišnju Zagrepčanku Tonku Jerković. - Tonka Jerković liječi se u našem Gradu. Pozivam sve navijače Juga koji će u srijedu biti u Zagrebu da dođu na bazen Mladosti na Savi. Dobrotvornim prilozima i uživanjem u vaterpolo uzbuđenjima, ovoj djevojčici možemo pomoći te joj barem malo olakšati liječenje! - pozvao je kapetan Juga Marko Bijač. Tonka Jerković do je sada preživjela dva moždana udara. Prvi 2013. godine u dobi od 5 godina te drugi 2015. godine. Posebno težak bio je posljednji udar nakon kojeg je Tonka ostala potpuno nepokretna, bez mogućnosti govora, gutanja i žvakanja. Dijagnosticirana joj je bolest moyamoya, iznimno rijetka bolest krvnih žila u mozgu, u suvremenoj medicini velika nepoznanica. Tonka je 2016. godine operirana na Universitätspital u Zürichu. Zbog iznimno teškog stanja, skupe i dugotrajne terapije i čestih odlazaka u Švicarsku, financijski izdaci Tonkine obitelji mjere se u stotinama tisuća kuna. Djevojčica se trenutno nalazi u poliklinici "Glavić" u Dubrovniku gdje će provesti iduća dva mjeseca. Naime, dubrovačka Poliklinika "Glavić" jedina u Hrvatskoj ima robot pod nazivom "Lokomat", iznimno sofisticiran uređaj koji jedini dokazano pomaže u oporavku nepokretnih osoba nakon moždanog udara. Utakmica 13. kola TRVL odigrat će se u srijedu, 22. veljače u 18.30 sati na bazenu Mladosti na Savi u Zagrebu. Ulaz na utakmicu Mladosti i Juga besplatan je za sve posjetitelje, a dobrovoljni prilozi za pomoć hrabroj Tonki i obitelji Jerković moći će se priložiti na ulazu na bazen Mladosti na Savi. Ukoliko niste u mogućnosti doći na utakmicu, dobrovoljni prilog možete uplatiti na račun: Ivana Jerkovic, Zagreb, RBA IBAN: HR6124840083113287971, opis plaćanja: Donacija za liječenje Tonke Jerković. 