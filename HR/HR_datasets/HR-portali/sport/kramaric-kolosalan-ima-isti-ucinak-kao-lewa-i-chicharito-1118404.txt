Kada bi Fifa uvela pravilo da izbornici moraju reprezentacije sastavljati po minutaži i učinku u klubovima, onda bi Ante Čačić protiv Kosova u četvrtak izveo ovu postavu u formaciji 3-4-3: Subašić – Jedvaj, Ćorluka, Vida – Brozović, Badelj, Perišić, Kovačić – Kramarić, Čop, N. Kalinić. Dakle, bila bi to momčad bez renomiranih imena poput Vrsaljka, Pjace, Mandžukića..., dovoljno za izbornikovu zabrinutost. Najbolji hrvatski nogometaš u inozemstvu u ovom trenutku je napadač Hoffenheima Andrej Kramarić i njegov učinak u Bundesligi zavređuje veću izbornikovu pozornost. Andrej je u sedam nastupa u prvenstvu i kupu postigao pet pogodaka i ima četiri asistencije. Prosječna ocjena čak 7.25 Odvojimo li samo učinak u Bundesligi (2 pogotka/4 asistencije), Kramarić opet spada među sedam najboljih igrača njemačkog prvenstva. S valorizacijom od šest bodova dijeli drugo mjesto u redoslijedu, zajedno s Castrom iz Borussije (D), Chicharitom iz Bayera, Lewandowskim iz Bayerna i Modesteom iz Kölna. U Kickeru ima prosječnu ocjenu 3.00 (raspon od 1 do 5), a na specijaliziranom nogometnom portalu whoscored.com, koji vrednuje pogotke, asistencije, točnost u dodavanjima, uspješnost u duelima, čak 7.25, po čemu je opet ispred svih reprezentativaca koji kontinuirano igraju. Osim Andreja, veću ocjenu od sedmice imaju samo Mateo Kovačić (7.19), Ivan Perišić (7.14) i Šime Vrsaljko (7.62), s tim da je Šime svoju ocjenu zaradio u jednom jedinom ovosezonskom nastupu za Atletico. Upravo Vrsaljkova pozicija kod Simeonea može biti jedan od razloga izbornikove nelagode jer radi se o standardnom desnom braniču vatrenih kojemu kronično nedostaje utakmica. Ali nije samo Šime u problemu. U nezavidnoj su poziciji i Marcelo Brozović u Interu s mizernom minutažom (pomalo i svojom krivnjom) te Pjaca i Mandžukić u Juventusu. Sva spomenuta četvorica u najužim su kombinacijama za istrčavanje u Skadru, a primjerice, Pjaca i Mandžo ove sezone u dresu Juvea nisu postigli niti jedan pogodak. Istina, Marko za to nije imao ni vremena jer je na terenu ukupno proveo samo 76 minuta. Ako je tajni adut za Kosovo i Finsku možda trebao biti Marko Rog, Čačić je opet u gabuli. Varaždinac je otišao u Napoli u životnoj formi, a od 24. kolovoza, kada je posljednji put nastupio za Dinamo u Salzburgu, u talijanskom klubu nije dobio ni minute. Ništa čudno jer Napoli gazi sve pred sobom i upustio se u utrku s Juveom za naslov prvaka. Kada je Rog potpisao, već je imao formiranu i sjajno uigranu momčad. Ispašta Strinić Na isti način u Napoliju ispašta i Ivan Strinić, no on takav status ima još od prošle sezone pa je vjerojatno pogriješio što nije promijenio sredinu. Najstandardniji naš igrač u inozemstvu je vratar Subašić, s prosječnom ocjenom u francuskom prvenstvu 6.89 (ws.com). Konstantu forme drži Badelj (6.94), kao i Ćorluka (6.81), N. Kalinić (6.71), Vida (6.68) i Čop (6.66). Osim Subašića, jedini igrač koji je skupio dvoznamenkasti broj nastupa je Domagoj Vida (10) u kijevskom Dinamu. Nedavno je imao čast ponijeti kapetansku vrpcu velikog ukrajinskog kluba. 