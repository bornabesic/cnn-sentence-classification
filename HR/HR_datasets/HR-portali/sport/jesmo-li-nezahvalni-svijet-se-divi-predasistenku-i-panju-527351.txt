Gotovo 66 tisuća ljudi na stadionu u Cardiffu pratilo je kako Real Madrid demonstrira Juventusu kako se dolazi do Lige prvaka. Pored tih 66 tisuća sretnika, milijuni su iz raznih krajeva svijeta pratili rapsodiju madridskog stroja koji je na krilima Cristiana Ronalda, najboljeg igrača svijeta, razbio tu čudesnu obranu Talijana. Ronaldo je glavna faca, od najboljeg igrača svijeta se ništa manje nije ni očekivalo, ali jedan od najvećih pobjednika jučerašnjeg finala jest - Hrvatska! U najsjajnijem nogometnom izlogu zasjao je naš nogomet koji je ponosno izložio četiri svoja eksponata. Nažalost, jedan zbog teške ozljede nije mogao participirati glavnoj predstavi. Cijeli je svijet gledao spektakularno finale dvaju europskih divova, a u oba je sastava Hrvatska imala gotovo ključne poluge. Mario Mandžukić, igrač koji je vječno na marginama, barem kod nas Hrvata, jučer je u finalu Lige prvaka zabio gol škaricama. Europa se divi potezu našeg 'ratnika', taj se gol uspoređuje s onim Zidaneovim Leverkusenu 2002. Genijalnost Mandže smatra se jednim od najljepših golova svih vremena u Ligi prvaka i taj je gol došao samo sedam minuta nakon što je Real preko Ronalda poveo u 20. minuti. Savršen potez u savršeno vrijeme izvanrednog igrača. Mario, kojem će razni 'analitičari' zavezanih očiju pronaći brdo mana, zabio je svoj drugi gol u drugom finalu Lige prvaka. Ovaj puta nije stigao do cilja kao 2013. u dresu Bayerna protiv Borussije Dortmund. Real je bio žestok, šampionski. Kao što se Juve poigrao s Monacom u polufinalu, tako se Real poigrao s njima na završnoj stepenici. A to igranje režirao je Luka Modrić. Najbolji veznjak svijeta koji će sutra u svoje šampionske vitrine instalirati i treće zlato najelitnijeg klupskog nogometnog natjecanja. Na najvišoj mogućoj razini, naš je kapetan rutinski kontrolirao zbivanja. Školski, smireno, doktorski... Primi loptu između dvojice protivnika, oslobodi se pritiska i krene graditi napad. Zatim, primi loptu, prođe jednog, dobije po nogama i padne. Ustane, uzme loptu i krene ispočetka. Stoji duboko u svojoj polovici i inteligentno čeka pogrešku vidno nervoznog Juventusa. I dočeka, pa 'presiječe' napad i organizira akciju za 3-1 koju završi asistencijom Ronaldu. U velikim finalima detalji odlučuju, a Modrićeva pedantnost u igri osjeti se na disanju cijelih 'galacticosa'. Ako mu dodate u noge, možete bezbrižno hitati naprijed jer znate da će se nešto dogoditi. On će vas uključiti u centar zbivanja.  Može Luka slobodnije igrati kada zna da su mu partneri igračine poput Casemira i Kroosa, što je samo kompliment Zinedineu Zidaneu koji je to perfektno sklopio. U takvoj postavci stvari iskočio je naš maestro. Pred očima cijelog svijeta. Postoji mogućnost da se nađete u društvu nekog stranca koji i nije pretjerano upućen u nogometna zbivanja, ali, pogledat će najveću utakmicu sezone. Neke stvari neće mu biti jasne, pa mu pokušate objasniti i tek ga onda zbunite. - Tko je ovaj mali u ljubičastom dresu, žilavi igrač što mu nitko ne može oduzeti loptu? Gdje su njega našli? A, to ti je Luka Modrić. Najbolji veznjak svijeta i jedan od najboljih svih vremena. On ti je iz Hrvatske, čuo si za njih, bili su treći na svijetu 1998. Njega ti zovu 'predasistenko', kažu, nije nekakav poseban igrač. -  A, joj... Nego, čiji je onda ovaj iz Juventusa što je zabio škaricama i ne znam mu prezime izgovoriti? Isto Hrvat, Mario Mandžukić. Igrao u Bayernu i bio prvak Europe, ovo mu je drugi gol u finalima Lige prvaka. Kažu u njegovoj zemlji da je 'drvo' i da samo zna trčati. - Zezaš se? Pa ti Hrvati, stvarno nisu spašeni... Sve im je malo. I je. Takav smo valjda narod. Za jednog ćemo reći posprdno da je 'predasistenko', a drugog ćemo nazvati 'panjem'. Samo mi, ne i većina ostatka Europe koja bi valjda 'ubila' da može Luku Modrića i Marija Mandžukića ponosno nazvati svojima. Eto, oni su naši. Možda i imaju neke mane, ali... Zar je to važno uopće?