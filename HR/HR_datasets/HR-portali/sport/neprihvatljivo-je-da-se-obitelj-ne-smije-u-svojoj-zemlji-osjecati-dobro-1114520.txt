Premda su mu neki dobronamjernici savjetovali da se toga nezahvalnog posla ne laća, Cibonin trener Damir Mulaomerović ipak je prihvatio ulogu izbornika košarkaške reprezentacije BiH i doživio niz neugodnosti. No, i unatoč tome, za njega je ovo bilo korisno ljeto jer onaj tko se izvuče čitav iz “bosanskog lonca” taj se poslije neda skuhati niti u drugim “kuhinjama”. A Muli se dogodilo da mu je glavni igrač (Teletović) nasrnuo na najmlađeg igrača (Musa), da mu je prva zvijezda okrenula leđa pa je se morao odreći, a da su potom navijači njemu okrenuli leđa etiketiravši ga izdajnikom. - Još uvijek pokušavam razumjeti tu hajku, taj medijski linč. Zamislite, mi smo u Švedskoj igrali u negativnom okruženju kojeg su stvorili naši navijači. I to oni koji žive u Švedskoj i koji su očito bili instrumentalizirani. Svi protiv Mule A oni su rastegnuli transparente uvredljiva sadržaja po Mulaomerovića i čelnike KS BiH. - Čak i na plus devet mi smo imali na tribinama negativnu energiju. Ja to ne mogu shvatiti, baš kao niti to da sat vremena prije utakmice jedan košarkaški dužnosnik koji se zove Cvijić izjavi kako mene treba smijeniti. A mi još u igri za prolaz na Eurobasket. Mula misli da je sabotaža bila i objavljivanje snimke sa Nurkićeva rođendana. - I time se pripremao teren da se mene diskreditira. To je objavljeno dan prije našeg puta u Rusiju pa je ispalo da smo neozbiljno društvo, a sve se dogodilo zapravo devet dana prije tog puta i to uz moje odobrenje i prisustvo članova stručnog stožera. Ja nisam bio nazočan, ali sam to dopustio gledajući to kao neku vrstu team-buildinga. Nažalost, do zbližavanja nekih na tom tulumu nije došlo pa je kapetan Teletović usred utakmice nasrnuo na najmlađeg igrača Musu, a potom samovoljno napustio stožer reprezentacije. - Povrh svega, on je samoinicijativno organizirao presicu, bez znanja Saveza i bez mojeg odobrenja, što je nedopustivo i što je pogrešan potez njegova PR-a, čovjeka koji ga je oko toga savjetovao. Bolje bi bilo da mi je u lice kazao što misli i da smo se dobro posvađali. Osim toga, na tom je skupu on iznio dosta stvari koje nisu istinite, govorio je protiv Saveza i mene, pa preko toga nisam mogao prijeći. Nije mi ostavio drugog izbora nego da ga skinem s liste putnika za utakmicu u Švedskoj. Tu nije bilo nazad. Neki se danas pitaju nije li nešto slično trebao učiniti već i prije početka priprema kada je Teletović zatražio da dođe kasnije. - Ne, jer on je vrhunski igrač koji je puno dao za reprezentaciju i takve igrače treba čekati. Sve smo činili u svrhu toga da se BiH plasira na Eurobasket. Nakon svega, dvije pobjede protiv Švedske i dva poraza protiv Rusije, Mulaomerović je dao ostavku. - Nismo prošli na Eurobasket i to je bila moja moralna obveza, no učinio bih to i da smo izborili pravo igranja na Prvenstvu Europe. Uostalom, i tada bi bilo onih kojima ja smetam. Dao sam ostavku da rasteretim te momke, jer sam vidio da sam ja uzrok nekih problema. U tim dvorskim borbama, između bivše i sadašnje garniture Košarkaškog saveza BiH, nastradao je Mulaomerović koji je morao slušati skidandiranje da je izdajnik. A to sluša već četvrt stoljeća. Još otkako je odlučio zaigrati za Hrvatsku. Neću o politici - Dosta je teško to slušati tim više što sam se i na ovaj način, radeći izbornički posao pro bono, htio odužiti zemlji u kojoj sam rođen. No, da ja i moja obitelj i nakon 20 godina moramo proživljavati takve stvari, to ne mogu prihvatiti. Uostalom, ja tada nisam niti dobio poziv da igram za BiH, no to sada više nije niti bitno. Otišao sam trbuhom za kruhom i to je bio te ratne priče, jedan aspekt tog teškog vremena. I doista, nakon svega zvati Mulu izdajnikom to vam je kao da danas kažete da su izdajnici košarkaš Bogut što ne igra za Hrvatsku ili nogometaš Ibrahimović što ne igra za BiH. Osim toga za jednu nes(p)retnu državu to je već i politička tema, a njome se Damir ne želi baviti. - Ne želim se uvlačiti u te sfere. Neću ulaziti u politiku, nikad niti nisam. Već od jučer, Mula se prihvatio svog trenerskog posla u Ciboni. - Imam dobru momčad, mladu, agresivnu, s karakternim igračima o čemu smo također vodili računa. Nedostaje nam možda još jedino igrač na poziciji dva, a muče nas tri natjecanja koja istovremeno moramo igrati - Fibin Eurokup, ABA liga i Prvenstvo Hrvatske - i ne znam kako ćemo to izvesti. 