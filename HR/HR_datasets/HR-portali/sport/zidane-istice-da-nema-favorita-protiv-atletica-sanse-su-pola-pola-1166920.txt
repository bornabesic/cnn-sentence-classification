Trener Reala Zinedine Zidane smatra da nisu favoriti protiv Atletica u polufinalu Lige prvaka, te da su šanse pola-pola. - Nismo favoriti, šanse su pola-pola kao što je tu uvijek u nokaut fazi. Dobro se poznajemo i ništa novo se tu ne može izmisliti. Atletico se nikad ne predaje, oni se uvijek bore do kraja, znaju izvući ono najbolje iz sebe. No, i mi imamo dosta jakih strana i bitno je da ostanemo fokusirani na naš plan igre -  kazao je Zidane uoči prve utakmice polufinala koja je na rasporedu u utorak na stadionu Santiago Bernabéu. Real Madrid je 2014. u Lisabonu i 2016. u Milanu pobijedio u finalu Lige prvaka Atletico. - To ne znači ništa. Svi su naoštreni i spremni, volio bih kada bi utakmica mogla odmah početi - dodao je Zidane. I hrvatski reprezentativac Luka Modrić, koji je glavni kreator igre kraljevskog kluba, kazao je prije dva dana da nema favorita kad su u pitanju dvoboji Reala i Atletica. Zidane je naveo da će stoper Raphael Varane biti spreman za utakmicu, no neće imati na raspolaganju ozlijeđenog Garetha Balea. Umjesto Balea mogao bi zaigrati Isco. - Protiv Atletica je teško igrati, a pogotovo kad o prolazu odlučuju dvije utakmice. Vjerujem da će biti napaljeni da nas pobjede nakon poraza u finalima Lige prvaka 2014. i 2016. godine - rekao je Isco. Trener Atletica Diego Simeone vjeruje da će Real odmah pokušati napraviti veliki pritisak, ali smatra da će njegovi igrači usmjeriti ritam igre kako to odgovara Atleticu. - Vjerujem da će od početka Real pokušati napraviti veliki pritisak i što prije zabiti gol. Možda krenu sa Iscom iza dva napadača, a možda na lijevom boku, umjesto Balea, bude Marco Asensio ili James Rodriguez. Na nama je da ritam igre usmjerimo tako kako nama odgovara i da iskoristimo prostor koji će ostati nepokriven. U ovakvim susretima pritisak je uvijek velik, no ja sam više nervozan prije utakmica protiv lakših protivnika, tada sam zabrinut hoće li igrači ispuniti ono što smo se dogovorili - izjavio je Simeone uoči prve utakmice polufinala LP koja je na rasporedu u utorak na stadionu Santiago Bernabéu. Atleticu se u subotu protiv Las Palmasa ozlijedio Jose Gimenez, koji je zadnje tri utakmice igrao na desnom beku jer nema Vrsaljka i Juanfrana. U medijima se nagađalo da bi crnogorski stoper Stefan Savić mogao zaigrati desnog braniča, ali malo je vjerojatno da će Simeone razdvojiti pouzdani stoperski par koji čine Savić i Diego Godin. - Znam tko će igrati na desnom braniču, bit će to igrač koji dosad nije igrao na toj poziciji. No, nogomet je momčadski sport i ekipa mora znati kako nadoknaditi izostanak važnih igrača - zaključio je Simeone.   