Miris spaljenih guma, oktana, adrenalin i - prazna zagrebačka Arena. Prvi puta u Zagrebu se vozila Međunarodna utrka prvaka, europska inačica slavne Race of Champions na kojoj se međusobno za titulu najboljeg natječu Schumacher, Vettel, Loeb... U Areni se, na kružnoj stazi dugačkoj 400 metara, međusobno natjecalo 38 prvaka, u domaćoj, stranoj i juniorskoj konkurenciji vozeći identične automobile - sportske inačice Fiat Punta, Renault Clija, Audija R8 i KTM Xbowa. Imali su čak i Mercedesov Safety Car. Spektakl, ali samo za rijetke, koji su se probili kroz snježnu mećavu. - Automobilizam je kod nas dotaknuo dno dna, a imamo vrhunske vozače. Naši su vani zvijezde, a kod nas se rijetko i spominju. Zarada? Prvi mačići se u vodu bacaju... - ispričao je organizator Damir Mašić, naš prvak kruga i brda. Niko Pulić, vlasnik dijamantne kacige, uvjerljivo je stigao do titule najboljeg hrvatskog vozača, a slavljenički krug odvozio je - stojećki! - Vozio sam ovakve utrke i vani i maštao kako ćemo to jednom imati i u Hrvatskoj. Staza je bila skliska, trebalo je voziti oprezno. Mlađi su tu bili u prednosti jer se boje - kazao je legendarni Pulić, koji je u finalu pobijedio i međunarodnog pobjednika Borisa Miljevića te ponio titulu prvaka svih prvaka! I Tag Heuer sat, koji su dobili obojica... Najbolji među juniorima bio je Dubrovčanin Niki Belohradski, prvak austrijske serije Suzuki kupa. - Prvi put sam sjeo u KTM Xbow i slavio u finalu. Adrenalin nas je sve pucao. Tek sam navršio 18 godina, a pobjeđivao sam u Europi prije nego što sam dobio vozačku. Nije me bilo strah voziti R8 koji stoji više od milijun kuna, bio sam oprezan. Volim to, a i curama je fora - veli Niki. Viceprvak talijanske serije Formule Renault Kristijan Habulin bio je umoran.- Bio sam zadužen za 40 vozača koji su isprobavali R8. Bio sam im suvozač, pazio da ne pretjeruju. Trostruki relijaški prvak Europe Lucca Rossetti dobro se zabavljao. - Sviđa mi se što ste napravili, vozio sam slične utrke u Monzi i Bologni. Najvažnije je da svi vozimo iste aute, da se zaista vidi tko je najbolji.