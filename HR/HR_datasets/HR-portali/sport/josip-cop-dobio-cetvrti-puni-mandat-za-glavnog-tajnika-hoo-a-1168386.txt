Vijeće Hrvatskog olimpijskog odbora (HOO) imenovalo je na sjednici održanoj 8. svibnja Josipa Čopa za glavnog tajnika HOO-a s mandatom od četiri godine. Čopu, jedinom kandidatu na natječaju, ovo je treći reizbor na toj dužnosti koju obnaša od 2005. godine. Vijeće je uputilo na usvajanje Skupštini HOO-a prijedloge za izmjene i dopune Projekta OI Tokio 2020. među kojima je i onaj o povećanju iznosa stipendija olimpijskim kandidatima. Ako Skupština na sjednici 22. svibnja usvoji ovaj dokument, TOP kandidatima će se mjesečna stipendija povećati sa 5.000 na 7.000 kuna, a potencijalnim olimpijskim kandidatima sa 3.000 na 4.000 kuna. Ukupan iznos planiran za stipendije u 2017. godini povećat će s za 432.000 kuna. Predolimpijski kandidati za pripreme i natjecanja će na raspolaganju imati 23.000 kuna, umjesto dosadašnjih 18.000 kuna. Odlučeno je i da će nacionalni sportski savezi novouvrštenih sportova na programu OI Tokio, a to su karate, baseball/softball, sportsko penjanje i skateboarding, moći pod određenim uvjetima koristiti sredstva olimpijskog programa, iako kvalifikacijski kriteriji za nastup na Igrama još nisu poznati. U olimpijski program OI Tokio kao predolimpijski kandidat uvršten je Josip Bepo Filipi, u ožujku peti, a trenutno 19. na AIBA-inoj rang listi u kategoriji do 91 kilograma. Hrvatski vaterpolski savez zatražio je prenamjenu sredstava olimpijskog programa za 2017. godinu kako bi se članovima hrvatske vaterpolske reprezentacije, osvajačima srebrne medalje na OI Rio, ove godine isplaćivale stipendije, što je Vijeće prihvatilo. Stipendije su za članove ekipa inače predviđene tek nakon što ostvare pravo nastupa na Igrama, a iznimke se rade na zahtjev matičnih Saveza. Proširena je lista korisnika razvojnih programa za sportaše. U program za sportaše mlađih dobnih kategorija uvrštena je karatistica Lea Vukoja, pobjednica Europskog prvenstva za kadete. Martin Dolenc, 16-godišnji kiter, treći na svjetskoj seniorskoj rang listi i brončani na Europskom prvenstvu U-18 2014. godine, koristit će program za kvalitetne sportaše. Vijeće je razmotrilo prijedlog o podizanju kredita koji bi omogućio da se jednokratnom otplatom obaveza HOO-a prema PBZ-u uštede značajna sredstva, jer bi u tom slučaju obveze iznosile daleko manje od osnovnog duga. Radi se o obavezi koju bi HOO podmirivao iz vlastitih izvora te kreditna obaveza na godišnjoj razini ne bi ni na koji način bila viša od one planirane u prethodnim godinama i tekućoj godini. O ovom će prijedlogu odlučiti Skupština HOO-a na idućoj sjednici.