Prošlog vikenda Milan je u velikom gradskom derbiju s Interom stigao do važnog boda (2:2) pogotkom Zapate u 97. minuti. Oba milanska kluba bore se za mjesto koje sljedeće sezone vodi u Europsku ligu, a crveno-crni tako su zadržali prednost od dva boda ispred prvih pratitelja, a to su upravo njihovi sustanari na stadionu Giuseppe Meazzi. A taj Zapatin pogodak priznat je zahvaljujući 'goal-line' tehnologiji. Lopta se od grede odbila iza gol linije, sudac je već sekundu potom dobio informaciju kako je pogodak regularan, a igrači i navijači Milana burno su slavili. Bez trzavica, zadržavanja igre, otezanja i dugotrajnih protesta suparničke strane... Bez tehnologije suci ne bi priznali pogodak i Inter bi preskočio Milan na ljestvici. A što je najvažnije, nogomet nije nimalo u tim trenucima izgubio na svojoj čari, što nerijetko oponenti uvođenja tehnologije ističu kao protuargument. Štoviše, interisti su se eventualno mogli žaliti na duljinu sudačke nadoknade, no ne i na pogodak Milana. Dakle, da nije bilo tehnologije još dugo bi se raspravljalo o tome je li lopta prešla gol liniju, jesu li suci pogriješli, jesu li možda podmićeni... Ovako sve dileme nestale su u sekundi, a ishod je bio pravičan. I mnogo je takvih primjera ove sezone iz liga u kojima se testira tehnologija (Serie A, Bundesliga, MLS, portugalska i australska liga). Nakon spomenutog milanskog derbija pomislio sam kako bi bilo dobro istaknuti važnost uvođenja tehnologije u nogomet. Posebice i zbog naporne sapunice sasuđenjem kojoj svjedočimo cijelog proljeća u HNL-u. Posljednji primjer je Soudanijevo udaranje nogom igrača Lokomotive koje sudac Tihomir Pejin nije adekvatno sankcionirao. Štoviše, nije ga uopće sankcionirao. Pa onda ona Alžirčeva epizoda iz Vinkovaca gdje je oskarovskom glumom Dinamu zaradio jedanaesterac za pobjedu. Ili Andrijaševićev pad u kaznenom prostoru nakon duela s Leškovićem tijekom derbija Rijeke i Dinama. Mnogo se govorilo i o spornom trenutku u Rijekinoj pobjedi nad Slaven Belupom. Po mnogima Andrijašević je načinio prekršaj prije nego je Vešović postigao pobjednički pogodak... Nizu sudačkih pogrešaka i propusta u tako kratkom razdoblju kao da nema kraja, a zamislite koliko bi ih manje bilo kada bi postojala pomoć putem tehnologije i pregledavanja snimke. U tom slučaju mnogo manje bi se raspravljalo o Pejinu, Batiniću, Mariću, Vučemiloviću... i o tome jesu li suci instrumentalizirani od nekog već bi glavne teme bile Soudanijeve škarice na Rujevici, Andrijaševićev preporod pod Kekom, Zekićevo čudo s Osijekom ili pak Hajdukov gubitak identiteta i moći s momčadi prepunom nekvalitetnih stranaca koju vodi također stranac... Šlagvurt ovoj temi sinoć je dala mađarska sudačka ekipa s Viktorom Kassaijem na čelu. Brutalnim pogreškama masakrirali su Bayern i gurnuli Real u polufinale Lige prvaka. Čak je i inače staloženi Talijan Carlo Ancelotti izgubio živce i promijenio uvjerenje: – Nikada nisam bio zagovornik videotehnologije, ali ova utakmica promijenila je moje mišljenje. Ne može se o polufinalu Lige prvaka odlučivati na ovakav način. A ako netko iz prve ruke može procijeniti je li uvođenje tehnologije put prema boljem nogometu onda je to čovjek koji je bio član jedne od najvećih nogometnih momčadi svih vremena (Milan početkom 1990-ih) dok je kao trener triput osvojio Ligu prvaka. Mene je Carlo uvjerio baš kao i Kassai, Pejin, Batinić... >>Evo kako su suci teško oštetili Bayern i gurnuli ga u poraz 