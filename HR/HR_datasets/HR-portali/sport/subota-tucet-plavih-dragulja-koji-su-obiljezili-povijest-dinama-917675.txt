Nemojte se iznenaditi ako na listi ne ugledate Davora Šukera, Igora Cvitanovića, Darija Šimića, Dražena Ladića, Eduarda da Silvu ili Zvonu Bobana. Povodom 105. rođendana Dinama odlučili smo prisjetiti se dvanaest najvećih igrača koji su nosili plave dresove. Kriteriji odabira prvenstveno su kvaliteta, trofeji, rekordi, dugovječnost u klubu i naravno ostavština. Nemojte se iznenaditi ako na listi ne ugledate Davora Šukera, Igora Cvitanovića, Darija Šimića, Dražena Ladića, Eduarda da Silvu ili Zvonu Bobana, daleko od toga da njihova imena nisu obilježila klub, ali u top dvanaest ugurali su se igrači koje pamte sve generacije, a pamtit će ih i ubuduće. 12. Luka Modrić Modrić slovi kao najbolji igrač novije povijesti Dinama. U klubu je igrao od 2005. godine do 2008. godine, a za to vrijeme osvojio je tri naslova prvaka Hrvatske, dva Hrvatska kupa i jedan Superkup. Na ovu je listu zaslužio ući, osim zbog svoje izvanserijske igre i zbog toga što drži i jedan rekord. U ljetnom prijelaznom roku 2008. godine prodan je Tottenhamu za rekordnih 21 milijun eura. 11. Drago Vabec Bio je igrač s nevjerojatnim napadačkim sposobnostima, igrao je poziciju krila krasila ga je strašna brzina i prodornost, odličn centaršuta, snažan i precizan udarac, te na koncu dobar dribling. Za Dinamo igrao je od 1968. do 1979. godine, te i 1984. godine, i osvojio kup 1969. godine. S 529 odigranih utakmica peti je Dinamov igrač svih vremena, a postigao je 183 pogotka. 10. Snješko Cerin Igrao je u Dinamovom sastavu koji je osvojio naslov prvaka 1981./1982. godine nakon 24 godine. Te je sezone bio najbolji strijelac prvenstva sa 19 postignutih pogodaka. S Dinamom je dvaput osvojio jugoslavenski kup, 1979./80. i 1982./83. godine. U tom je razdoblju pet uzastopnih godina bio najbolji Dinamov strijelac. Igrajući za Dinamo je ukupno postigao 295 pogodaka u 474 utakmica i treći je Dinamovih strijelac svih vremena, iza Igora Cvitanovića i Dražana Jerkovića. Čak 101 pogodak od tih 295 je postigao u prvoligaškim utakmicama. 9. Franjo ‘Mara’ Wolfl Wolfl se našao na listi jer je najbolji strijelac Dinama sa 260 postignutih pogodaka u 261 nastupu. Bio je na glasu kao vrhunski tehničar, snažnog udarca objema nogama, njegovao je elegantan stil igre, fantastično je igrao glavom i bio je majstor slobodnih udaraca. Igrao je prvo kao vezni igrač, a potom kao špica. Igrao je za Dinamo dok se još zvao Građanski i to od 1938. do 1953. godine. Za to vrijeme osvojio je dva naslova prvaka Jugoslavije i jedan prvaka Hrvatske. 8. Robert Prosinečki ‘Žuti’ je, složit ćete se svi, živuća legenda Dinama. Plavi dres nosio je u dva navrata, od 1986. do 1987., pa onda opet od 1997. godine do 2000. godine. Bio je vrstan dribler, igrač čiji je potez rješavao utakmice, fantastičan “playmaker”, a još ga se naziva i “posljednjim romantičarom”. Prosinečki je s Dinamom osvojio tri naslova prvaka, jedan Kup i jedan Superkup, a Dinamo je u svojem drugom mandatu dva puta uveo u Ligu prvaka. 7. Velimir Zajec Karijeru je započeo u Dinamu 1974. godine u dobi od 18 godina. U svojih prvih deset godina igranja, klubu je donio dva Kupa Jugoslavije kao i 24 godine dugo očekivani naslov prvaka, 1982. godine. Zajec je važio za izuzetnog džentlmena i igrača koji nikada nije imao provokativne ili nasilne ispade. U Dinamu je proveo deset godina, nakon čega je karijeru nastavio u Panathinaikosu. 6. Stjepan Lamza Štef Lamza jedan je od najvećih Dinamovih igrača u povijesti kao i jedan od najzaslužnijih ljudi u osvajanju Kupa velesajamskih gradova. Lamza je s loptom mogao doslovce sve, pa i više od toga. Igrao je na poziciji veznog igrača, a za Dinamo je odigrao 186 utakmica i zabio 36 golova. Briljantnu karijeru Lamze prekinula je ozljeda koju je zadobio nakon pada s balkona u vili Rebar. Vratio se nakon toga nogometu, ali više nije bio isti. U Dinamu je proveo osam godina, igrao je od 1960. do 1968. godine. 5. Marko Mlinarić ‘Mlinka’ ‘Mlinka’ slovi kao istinska legenda Dinama za koji je skupio čak Bio je vrstan graditelj igre, vrhunski tehničar, fantastičan dribler i majstor proigravanja, a imao je i razoran udarac. Za Dinamo je igrao u dva navrata, od 1978. do 1987. godine kada je u 613 utakmica za Dinamo zabio 174 gola i od 1995. do 1996. godine kada je odigrao 34 utakmice i zabio tri gola. S Dinamom je osvojio Jugoslavensko prvenstvo 1982., te dva nalova Kupa. 4. Zlatko ‘Cico’ Kranjčar Bio je jedan od predvodnika Dinama na putu do osvajanja Kupa maršala Tita 1980. i 1983. godine, a član je generacije koja je 1982. godine osvojila prvenstvo Jugoslavije nakon 24 godine. Kranjčar je u 261 nastup za Dinamo postigao je 119 pogodaka, a za Dinamo je igrao od 1966. do 1973. u mlađim uzrastima, a onda još od 1973. do 1983. za seniore. Kranjčar je nakon uspješne igračke karijere nastavio jednako uspješnu trenersku karijeru, pa je s Dinamom uzimao naslove 1996. i 1998., te dva kupa istih godina. 3. Rudi Belin Svestran igrač, velik tehničar, igrao je braniča, spojku, a najčešće pomagača s naglašenom ofenzivnom ulogom, iznimno korektan borac a posebno se isticao odličnim izvođenjem slobodnih udaraca i jedanaesteraca. Karijeru je započeo u zagrebačkom Dinamu 1959. godine. S klubom je osvojio tri jugoslavenska kupa te je bio važan igrač kluba koji je 1967. osvojio Kup velesajamskih gradova. Belin je za Dinamo igrao u 410 utakmica, od čega su gotovo 200 njih bile prvenstvene, te sveukupno postigao 74 zgoditka. U Dinamu je igrao od 1959. do 1970. godine. 2. Slaven Zambata Sa osamnaest godina potpisao je ugovor sa Dinamom, prethodno igravši u Junaku. U Dinamu je ostao sve do 1969. godine, točnije deset sezona, za vrijeme kojih je za klub nastupio 397 puta i postigao 264 pogotka u različitim natjecanjima, od kojih 93 u jugoslavenskoj Prvoj ligi. S momčadi Dinama osvojio je četiri kupa Jugoslavije i to 1960., 1963., 1965. i 1969. godine te je kao kapetan predvodio momčad u osvajanju Kupa velesajamskih gradova u sezoni 1966./67. tijekom koje je postigao šest golova. Zambata je također sudjelovao u istom natjecanju u sezoni 1963./64. kada je momčad Dinama bila finalist te 1964. i 1966. kada je sudjelovala u natjecanju za Kup velesajamskih gradova. 1. Dražen Jerković Bio je klasičan napadač i najbolji je “plavi 9” svih vremena. Od najmlađih dana bio je je član zagrebačkog Dinama, s kojim je osvojio prvenstvo države (1958.) i dva puta Kup maršala Tita (1960. i 1965.). Na 315 utakmica polučio je čak 322 zgoditaka, u prosjeku više od jednog gola po utakmici, što ga čini najučinkovitijim strijelcem Dinama svih vremena. Jerković slovio i kao čovjek koji je volio Dinamo više od svega na svijetu, on je apsolutno najveća Dinamova legenda koja je obilježila klupski, ali i hrvatski nogomet. 