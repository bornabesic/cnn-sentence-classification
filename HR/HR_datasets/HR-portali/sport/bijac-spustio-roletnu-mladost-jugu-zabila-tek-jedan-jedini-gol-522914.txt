Jug CO u prvoj je utakmici finala doigravanja za prvaka Hrvatske uvjerljivo svladao zagrebačku Mladost rezultatom 7:1 (1:0, 3:0, 2:0, 1:1) i tako mirno odlazi na uzvrat koji se igra za tri dana u Zagrebu. Kako je i najavljivano prije utakmice, obrana aktualnog prvaka Hrvatske funkcionira izvrsno što je potvrđeno i večeras. Jugaši su u 32 minute utakmice primili samo jedan jedini gol i to tri i pol minute prije kraja. U finalnim serijama, takav obrambeni učinak sigurno je raritet. Pokretljiva obrana na čelu s odličnim Markom Bijačem nije davala prostora napadačima Mladosti i gosti jednostavno nisu imali rješenja. Razlika je mogla biti i puno veća da na golu Mladosti nije bilo Frana Vićana, koji je svoju momčad spasio rezultatske katastrofe, posebno u prve dvije četvrtine. - Odigrali smo fantastičnu obranu i to me posebno veseli. Još da nije bilo Vićana i velikog broja pogođenih stativa, rezultat je mogao biti i veći u našu korist. Idemo u Zagreb po drugo pobjedu pa da u Gružu proslavimo obranu naslova prvaka -  kazao je nakon utakmice Maro Joković, stoji na službenoj stranici Juga. Utakmica je počela minutom šutnje u spomen na preminulog Vlada Kobešćaka, prvog predsjednika Hrvatskog vaterpolskog saveza i dugogodišnjeg čelnika zagrebačke Mladosti. JUG CO – HAVK MLADOST 7:1 (1:0, 3:0, 2:0, 1:1) Dubrovnik, bazen u Gružu. Gledatelja 300. Suci: Joško Prančić i Robert Tiozzo (obojica iz Splita). JUG CROATIA OSIGURANJE: Bijač (9 obrana), Macan, Fatović, Lončar, Joković, Garcia, Marković 2, Ivanković, Pavličević, Benić 1, Perrone 2, Obradović 1, Popadić, Vrlić 1. Trener: Vjekoslav Kobešćak. HAVK MLADOST: Vićan (10 obrana), Bukić, I. Milaković, Zović, Biljaka, Brlečić, Vlahović, Lazić 1, Pavičić, Paškvalin, Valečić, Bašić, Marcelić, Smolčić. Trener: Ratko Štritof. Igrač više: Jug CO 2/5, HAVK Mladost 0/8 Peterci: Jug CO 2/2, HAVK Mladost – 