Prošla je kroz cilj s 15 metara prednosti. Suze, smijeh, veselje... Laura Muir (23) nije znala gdje bi sa sobom. No nije to bio kraj utrke. Čekala ju je još jedna, nešto lakša. Morala je bježati gospođi iz Europske atletske federacije. Britanka je osvojila srca navijača diljem svijeta zbog onog što je napravila u Beogradu na Europskom dvoranskom prvenstvu u atletici. Bila je uvjerljiva na 1500 metara, kasnije je još slavila i na 3000 metara, ali potez nakon utrke obišao je svijet. Nije samo pobijedila konkurentice, pobijedila je i uštogljena pravila na koja su se pozivali kad su joj zabranili slaviti. - Ne može - stala je pred nju gospođa u odijelu. - Ali zašto? - pitala je zbunjena Britanka. - Nemamo vremena - odgovorila joj je. Studentici veterina iz Glasgowa to je bilo prva medalja. I nije se htjela povući. Izborila se i za svoj počasni krug. - Rekla mi je da nemaju vremena za moje slavlje. Pomislila sam: 'Ma, to mi je prva medalja, neće mi oduzeti počasni krug' - priča simpatična Laura. Natezanje je trajalo neko vrijeme. U jednom trenutku činilo se kako je Laura odustala. - To je bio moj počasni krug. Nisam joj ništa rekla, samo sam protrčala kraj nje. Uostalom, znala sam da me ne može stići - dodala je Britanka. 