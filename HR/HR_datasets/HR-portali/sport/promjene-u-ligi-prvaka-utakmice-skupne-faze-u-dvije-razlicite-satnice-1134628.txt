Čelnici Uefe na današnjem su Izvršnom odboru u Nyonu potvrdili određene promjene u budućnosti Lige prvaka. Tako će se od 2018. godine četiri najbolje plasirana kluba iz četiri najkvalitetnije europske lige (prema Uefinom koeficijentu) direktno plasirati u skupnu fazu Lige prvaka. Vrlo je zanimljiv podatak kako će se Liga prvaka svakog puta igrati i u dva termina! - Odlučili smo utakmice skupne faze Lige prvaka razdijeliti u dva termina, kako bi gledatelji mogli svakog utorka i srijede uživo pratiti dvije utakmice. Tako će dva susreta uvijek počinjati u 19, a preostalih šest susreta u 21 sat - stoji u službenom priopćenju Uefe, piše Goal. U Uefi su odlučili klubovima iz manjih nogometnih saveza olakšati i put do skupne faze europskih natjecanja. Tako će svi nacionalni prvaci koji ispadnu iz kvalifikacija za Ligu prvaka drugu priliku za dokazivanje imati u kvalifikacijama za Europsku ligu. Nije još točno razjašnjeno kako će to izgledati, ali ti bi klubovi (prvaci koji su ispali iz kvalifikacija za Ligu prvaka) trebali imati svoj dio ždrijeba kroz koji će pokušati stići do grupne faze Europske lige. Odlučeno je i kako će se finale Europske lige u sezoni 2016/17. igrati u Lyonu. 