Nakon što je u listopadu 2015. preuzeo već četvrtu reprezentaciju, na predstojećem EP-u 69-godišnji Bogdan Tanjević mogao bi biti najstariji trener. No, godine ga ne muče. Štoviše, nakon što je dobio veliku bitku za svoje zdravlje sada izgleda vitalno i energično. Ždrijeb je htio da Tanjevićeva Crna Gora dospije u skupinu s Hrvatskom, što za našu reprezentaciju nije dobra vijest. Iznenađen Hrvatskom u Riju – Što se treninga i utakmica tiče, još sam u dobroj formi, godine ne osjećam. A gdje je, zapravo, trenerska granica u košarci? – Granica je da ne radim 10 mjeseci, već dva mjeseca godišnje i to mi jako dobro dođe jer imam vremena za obitelj, za ono za što ga dosad nisam imao. A imam i tri unuka i uživam s njima. Ovo s reprezentacijom mi pak dobro dođe da još uvijek sanjam, a imam vremena za ono što mi je godinama nedostajalo, a to je obiteljski život. Osim što je bio europski klupski prvak, davne 1979. s Bosnom, Tanjević je osvojio i tri medalje s reprezentacijama. S Italijom europsko zlato 1999., s Turskom svjetsko srebro 2010. i sa SFRJ europsko srebro 1981. Što si još želi u trenerskoj karijeri? – Bilo bi lijepo da se Crna Gora plasira među prvih osam, a potom da se u kvalifikacijama izborimo za nastup na Svjetskom prvenstvu. Dogodilo bi se to 2018., s punih 48 godina moga trenerskog staža. Priznaje da Olimpijske igre baš i nije pozorno pratio, ali je iznenađen dometom Hrvatske u Riju. – Iskreno, mislio sam da ne možete proći kvalifikacijski turnir u Torinu. Talijani su očito bili preopterećeni domaćim terenom i očekivanjima. Domaća publika nekad je pomoć, a nekad i opterećenje. Hrvatskoj je vrući teren u gostima očito bio dobar stimulator. – Vaš izbornik Petrović u vrlo kratkom roku stvorio je sjajnu atmosferu. Uspio je homogenizirati momčad, koja nije bila najbolja hrvatska reprezentacija posljednjih godina. Štoviše, bila je to po imenima jedna od najslabijih vaših vrsta, no sport nudi čudesne rasplete. Tako smo imali priliku vidjeti i da vaš peti centar po kvaliteti, Darko Planinić, demolira Italiju. I taj uspješni trener morao se odreći nekih važnih igrača za dobrobit sastava? Trener mora donositi odluke – Prije SP-a u Japanu, iz turske reprezentacije izbacio sam Türkoglua i Okura, koji su tada igrali najbolje u karijeri, ali su tražili povlastice, 15 dana manje priprema, na što nisam pristao. Na kraju smo i bez njih bili među prvih šest na svijetu. Kao talijanski izbornik, zahvalio sam se pak Pozzeccu jer nije bio spreman prihvatiti da nije prva zvijezda, a ja nikome ne priznajem taj status. Pozzecco je košarkaš kojeg bih volio imati u svakoj momčadi jer može preokrenuti utakmicu kao čarapu. Sportska momčad vam je kao jazz sastav, kad netko svira solo, ostali su ritam-sekcija. Da je Tanjević na mjestu onih koji odlučuju o hrvatskom izborniku, bi li zadržao Aleksandra Petrovića? – Nema dvojbe, Petrović je napravio posao i zaslužuje da ga nastavi. No, neki zagovaraju Talijana hrvatskih korijena Andreu Trinchierija. – On je jako dobar trener, no neću ja vašem savezu sugerirati tko će biti hrvatski izbornik. Uz Bogdanovića i Šarića, za koje je rekao da su ekstraklase, tko mu se još sviđa od hrvatskih košarkaša? – Krunoslav Simon je košarkaški ekspert, a Hezonja je igrač koji će možda već na sljedećem Eurobasketu postizati po 20 koševa na bilo kojem natjecanju. Koliko će biti dobra Crna Gora? – Imamo odlične igrače, počevši s Vučevićem, a možemo angažirati i razigravača Barcelone Tyresea Ricea jer on ima crnogorsku putovnicu, ali i obveze prema našoj reprezentaciji. Bit će tu još i jako dobrih mladih igrača poput Radončića pa ćemo na EP-u biti kompetitivni.  