Foto: Getty Images / Guliver Image MOGU ga platiti i na dolazak privoliti samo dva kluba. Kylian Mbappe, fantastični Monacov napadač, prije manje od pola godine napunio je 18, a u trci za njegov potpis ostali su upravo najbolji (Real) i najbogatiji (Manchester City) klub na svijetu i u tijeku je prava licitacija dva svemoćnika za najboljeg mladog napadača svijeta.  U upravo završenoj sezoni briljirao je s 26 golova i 14 asistencija, čime je Monaco doveo do francuskog naslova, ali posebno je oduševio u Ligi prvaka, točnije nokaut fazi najjačeg natjecanja. Tamo je, nakon što je u šest utakmica skupine sakupio tek 25 minuta, u šest mečeva eliminacijskih rundi postigao jednako toliko golova protiv najjačih momčadi; Manchester Cityja, Borussije Dortmund i Juventusa.  Monaco zato zna da će ga izgubiti, ali isto tako i da u ovom slučaju "nož drži s prave strane", odnosno da zbog Mbappeova čvrstog ugovora s klubom do ljeta 2019., od obaju zainteresiranih klubova može i hoće dobiti ono što traži - rekordno visoku odštetu. Real i City startali su s ponudama od 60 milijuna uz bonuse, što je skočilo na 80, da bi Mbappeovim golovima za eliminaciju Cityja u osmini finala LP-a, vrijednost "Novog Thierryja Henryja" porasla na čak 110 milijuna eura.  Da je samo nebo granica, potvrdila je i Mbappeova sjajna predstava u Dortmundu, nakon koje je Real ponudio previše, čak 130 milijuna eura. Ali taj klub od Monaca tražio je da to bude konačna ponuda, odnosno da se licitacija završi i da Real ima pravo prvokupa. Monaco je na to pristao i već počeo pregovore oko Mbappeova transfera na Santiago Bernabeu. Mbappe bi tako postao najskuplji nogometaš u povijesti i daleko iza sebe bi ostavio šest godina starijeg sunarodnjaka Paula Pogbu. On je prošlog ljeta srušio rekord transferom u Manchester United za 105 milijuna eura odštete Juventusu.   Osim 130 milijuna eura odštete, Monacu je Realova ponuda atraktivna jer su iz Madrida spremni ispuniti želju mladog napadača i ostaviti ga još jednu sezonu u Monte Carlu. Mbappe bi tako nakon jednogodišnje posudbe u Monacu, u Real došao u ljeto 2018. kao najskuplji nogometaš u povijesti.  Ali, Manchester City se ne predaje i prema pisanju francuskog Telefoota izjednačio je Realovu rekordno visoku ponudu za Mbappea, pa sada Monacov gazda, superbogataš Dimitrij Ribolovljev, inače težak 7.7 milijardi dolara, ima slatke brige kome ga pustiti za najvišu odštetu u povijesti. Kada vidimo s kojim iznosima za Mbappea barataju Real i City, jasno je zašto je ovako prošla bitno niža Liverpoolova ponuda: