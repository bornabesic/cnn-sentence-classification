Anthony Joshua (27) je nokautom u 11. rundi pobijedio Vladimira Klička (41) i ujedinio naslove svjetskog boksačkog prvaka po WBA, WBO i IBF verziji. U spektaklu pred 90.000 gledatelja na londonskom Wembleyu britanski je boksač tri puta poslao Ukrajinca na pod, jednom u petoj i dvaput u 11. rundi. Sada se svi pitaju tko će biti sljedeći Joshuin suparnik. Dugačak je popis kandidata. Kličko prema ugovoru ima pravo zatražiti uzvrat, a tu su još Deontay Wilder i Tyson Fury. Među prvima se javio Fury koji je izjavio kako bi se protiv svjetskog prvaka borio samo jednom rukom. - Joshuu bi pobijedio s jednom rukom, bez zagrijavanja - izjavio je Tyson Fury. Pohvalio je Anthonyja Joshuu te se sa složio da je borba bila odlična, zabavna i u kojoj se moglo uživati. Fury je otkrio za koga je navijao. - Želio sam da Joshua razbije Klička. Neizvjesno je bilo u šestoj rundi kada je Kličko mogao završiti borbu. Vikao sam, čupao sam ovo malo kose na glavi što mi je ostalo. No Joshua je mnogo pokazao u toj borbi, pao je i vratio se. To mogu samo šampioni - istaknuo je Fury i izazvao sunarodnjaka: - Ostala je samo jedna borba, najveća na svijetu i svi to znaju. To je borba između mene i Joshue. Ja sam i dalje prvak, ja sam broj jedan...