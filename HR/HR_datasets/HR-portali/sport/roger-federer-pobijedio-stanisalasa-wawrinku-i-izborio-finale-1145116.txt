Švicarac Roger Federer prvi je finalist prvog grand slam turnira sezone Australian Opena nakon što je u četvrtak u polufinalu poslije malo više od tri sata igre pobijedio sunarodnjaka i četvrtog nositelja Stanisalasa Wawrinku sa 7:5, 6:3, 1:6, 4:6, 6:4. Prvi set je bio izjednačen i  Federer spašava svoj servis kod 5:5, a onda je zahvaljujući dvjema greškama Wawrinke nakon 50 minuta igre slavio. U drugom setu je 35-godišnji Federer rano preuzeo kontrolu, Wawrinka je kod 2-3 izgubio svoj servis i Fedrrer slavi na kraju sa 6:3.  No onda dolazi do preokreta. Wawrinka, iako gubi 0-2 u setovima i mora tražiti liječničku pomoć, lomi Federerov servis za 3:1 i lako dobija treći set, a onda i četvrti nakon čega meč odlazi u peti set.  U zadnjem setu kod 2-3 za Federera, i rezultata 15/30 na Wawrinkinom servisu, meč se okreće u Federerovu korist. U dosta izjednačenom meču Federer je osvojio više poena, 142 naprama 136. Federer je servirao 11 aseva, a Wawrinka 10.  Roger Federer će u nedjelju u svom 100. meču na Australian Openu pokušati osvojiti svoj 18. Grand Slam naslov protiv boljeg iz drugog polufinalnog susreta između Španjolca Rafaela Nadala i Grigora Dimitrova. Federer će tako u svom šestom finalu u Melbourneu pokušati osvojiti peti naslov na Australian Openu gdje je slavio 2004., 2006., 2007. i 2010.. To će biti prvo finale na Grand Slam turniru za Federera od US Opena 2015. i u Melbourneu od 2010.