Saga "Mayweather vs. McGregor" bliži se svojem kraju. Jedini simultani UFC-ev prvak u dvije kategorije Conor McGregor potpisao je ugovor s Danom Whiteom prošli tjedan, a sada je na redu i neporaženi boksački prvak, trenutno u mirovini, Floyd Mayweather Jr. Mnogi borilački portali ovaj meč nazivaju "Mečom godine" pa čak i "Mečom desetljeća". Ne znamo koliko istine ima u tome i može li se ići toliko daleko u najavama, ali znamo da će američko-irski dvojac pružiti spektakl. Jer meč po boksačkim pravilima trebao bi porušiti brojne rekorde, a jedan od njih bit će i zarada dva borca. Samo Mayweather bi trebao zaraditi 300 milijuna dolara. Kralj lakših kategorija dao je svoj komentar na cijelu situaciju. - Ako ćemo se Conor McGregor i ja boriti, a mislim da će se borba dogoditi, volio bih da se Gervonta Davisa stavi na undercard - rekao je Mayweather nakon što je njegov pulen nokautirao protivnika. - Imao sam veliku karijeru koja još nije gotova. Moja 50. borba mogla bi biti protiv McGregora, pričekajmo i vidjet ćemo. On razvaljuje u oktogonu, ja razvaljujem u boksačkom ringu. Fanovi traže tu borbu i moramo im dati ono što žele - zaključio je Amerikanac. Njegovi zastupnici će se sastati s predsjednikom UFC-a Danom Whiteom ovaj tjedan kako bi dogovorili sve uvjete meča, kojeg bi, prema nekim predviđanjima, mogli gledati do kraja ove godine.