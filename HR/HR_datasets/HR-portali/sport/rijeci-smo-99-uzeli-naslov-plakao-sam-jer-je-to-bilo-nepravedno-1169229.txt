Stanko Poklepović legendarni je trener Hajduka, ali i trener kojeg navijači Rijeke ne pamte po dobrom. Naime, Špaco je bio trener Osijeka u onoj znamenitoj utakmici 1999. godine, u kojoj je glavnu ulogu odigrala podignuta zastavica suca Krečaka, a Rijeka je zbog toga ostala bez naslova. – Bilo mi je žao što smo Rijeci uzeli naslov, pogotovo što je gol bio regularan. Plakao sam tada zbog te nepravde, baš mi je bilo žao, jer tada su zaslužili titulu – kaže Špaco. Pobjedu čekaju pet godina No od prošlosti se ne živi, a sadašnjost Rijeke nova je borba za naslov, a na tom putu u subotu će im stajati Hajduk, koji je u posljednjih nekoliko kola znatno podigao nivo igre. – Iskreno, trenutačno ne vidim osobitu igru ni kod jednih ni kod drugih. Rijeka je pala posljednjih nekoliko utakmica, a Hajduk je neuvjerljiv, izuzev te posljednje utakmice protiv Osijeka, koju je odigrao jako dobro. Predviđam da će to biti žestoka borba za rezultat, neće tu biti puno lijepe igre, ugušit će se tehnika zbog važnosti utakmice – predviđa jadranski derbi Poklepović. Može li Hajduk do prve pobjede u Rijeci nakon pet godina? – Hajdukova prednost je jako dobra igra u posljednjem kolu protiv Osijeka, ta je utakmica potvrdila da momčad vrijedi. No Rijeka ima strašan motiv, bori se za naslov. Pobjeda može na obje strane. Volio bih da ne bude incidenata kao na zadnjem derbiju u Splitu kada je navijač ušao na travnjak, volio bih da u subotu vidimo spektakl hrvatskog derbija – kaže Špaco. Proljetos je bilo dosta kritika na račun Carrilla, no nakon posljednjih pet utakmica sve je više onih koji ga hvale. – Carrillo? Iskreno, nisam puno vidio tu trenersku ruku u igri Hajduka, osim u toj posljednjoj utakmici. Nedostaje osmišljene, organizirane igre u kontinuitetu. Nema usmjerene, upravljane igre – kaže Poklepović. Kek odradio odličan posao Može li se Hajduk uskoro uključiti u borbu za naslov u HNL-u, parirati Dinamu i Rijeci? – Hajduk ima potencijala za puno više, ali za to treba kontinuitet, kojeg u Hajduku nažalost nema. I zato će se jako teško uključiti u ravnopravnu borbu za naslov sljedećih nekoliko godina. Nemaju novca za prava pojačanja, nego kupuju poluigrače, pa što bude –bude. I nemaju dugoročan plan – kritičan je prema svom voljenom klubu Špaco. A o raspletu prvenstva kaže: – Rijeka je zaslužila naslov, Kek je napravio jako dobre stvari, najbolji je trener u HNL-u. Riječani imaju čvrstoću u rasporedu, standardnost, a to je sve trenerova zasluga. Iskreno, navijam za Rijeku, bilo bi dobro i za hrvatski nogomet da oni uzmu naslov, a ne Dinamo. Dosadno je da stalno isti klub osvaja titule. Ali naslov Rijeka mora osigurati prije posljednjeg kola jer u Maksimiru će im biti teško ostati neporažen – zaključio je Poklepović. 