Screenshot (Youtube)  JUVENTUS je danas peterostruki uzastopni prvak Italije, na milimetar od šestog naslova zaredom, upravo je osvojio treći uzastopni Kup, a za tjedan dana čeka ga finale Lige prvaka protiv Reala.  Ali na današnji dan prije točno deset godina, 19. svibnja 2007. oduševljeno je slavio pobjedu protiv Arezza (5:1) u 39. kolu Serie B. Po dva gola zabili su Del Piero i Chiellini, a jedan Trezeguet. Njome je Juventus tri kola prije kraja sezone u drugoj talijanskoj ligi osigurao povratak u prvu. To se dogodilo niti godinu dana nakon što je klub izbačen iz Serie A jer je "pošteno suđenje" plaćao skupocjenim satovima i još skupljim sportskim automobilima, a prvi operativac kluba Luciano Moggi delegirao suce poput klupskih zaposlenika. U Italiji suce i utakmice namještaju svi, ili su barem do Calciopolija namještali, ali Moggi je ipak pretjerao u dokazivanju da je gospodar talijanskog nogometa iz pozadine, pa je Juventus kao najbolji klub i aktualni prvak žestoko kažnjen za primjer ostalima. Oduzeta su mu dva uzastopna naslova prvaka u prethodnim sezonama, izbačen je u Serie B, u koju je k tome morao ući s devet bodova minusa, a novi u nizu udaraca doživio je egzodusom nositelja igre. Trener Fabio Capello, Fabio Cannavaro i Emerson otišli su u Real, Lilian Thuram i Gianluca Zambrotta u Barcelonu, Adrian Mutu u Fiorentinu, a Patrick Vieira i Zlatan Ibrahimović u Inter.Njima se umjesto derbija protiv Milana, Intera, Rome, Barcelone, Reala, Uniteda, Chelseaja i Bayerna, nikako nije igralo s Albinoleffeom, Spezijom i Crotoneom. Ali nisu svi pobjegli iz broda koji je potonuo. Gigi Buffon, Alessandro Del Piero, Pavel Nedved, David Trezeguet i Mauro Camoranesi odlučili su ostati i vratiti Juve u prvu ligu, i tako do kraja života postali bogovi u kolektivnoj memoriji juventina. Iz osramoćenog i u drugu ligu bačenog Juventusa nije otišao ni Robert Kovač, koji je godinu ranije stigao iz Bayerna i odigrao 17 utakmica u Juventusovoj "šampionskoj" sezoni u drugoj ligi. Serie B užasno je teško i tvrdo natjecanje, u što su se uskoro uvjerile Juveove zvijezde. Tamo ih nisu čekali samo nabrijani heroji provincije, nego i posrnuli velikani Napoli i Genoa. Gdje god da je Juventus došao, stadioni su bili rasprodani, ljudi su visjeli s obližnjih krošnji i balkona, a od Frosinonea do Mantove svi su se željeli slikati i razmijeniti dres s Buffonom i Del Pierom, koji su samo par mjeseci ranije vodili Italiju do naslova svjetskog prvaka, napadačem svjetske klase Trezeguetom ili Nedvedom, nedavnim osvajačem Zlatne lopte. Ali na terenu im nitko nije davao ni milimetar popusta.  Klupu Juventusa preuzeo je Didier Deschamps, igrač koji je osvojio sve s klubom, ali i čovjek za prljave poslove. Pravi izbor za brutalno okružje talijanske druge lige, gdje je Juve već u prvom kolu vidio što ga očekuje, kada je na gostovanju kod Riminija uzeo samo bod (1:1), a čast da zabije prvi Juventusov drugoligaški gol u povijesti nije pripala Del Pieru, Nedvedu ili Trezeguetu, nego Matteu Paru. S ovim mršavim ulovom na obali Jadrana, Juve je ušao u nepoznate i divlje drugoligaške vode s minus osam bodova nakon prvog kola. Ali brzo je prešao crtu pobjedama u svih osam idućih utakmica, da bi prvi poraz doživio tek 14. siječnja kod Mantove (0:1), povratak u prvu ligu osigurao na današnji dan trijumfom u Arezzu, a domaćom pobjedom nad Mantovom (2:0) tjedan dana kasnije i naslov prvaka Serie B ispred Napolija i Genoe.   Povodom godišnjice ovog Juventusovog katarzičnog uspjeha, simbolički vrijednog poput naslova prvaka Italije ili Europe koje je osvajao prije i kasnije, a u kontekstu poveznice s današnjim Juventusom, koji opet hara Italijom i Europom, ali bez prljavština i kuhinja sa sucima, posebno vrijedi spomenuti dva velikana, koji su s klubom kao igrači prošli sve, od drugoligaškog blata do zvijezda finala Lige prvaka deset godina kasnije.  Gigi Buffon, tada samo 28-godišnjak, sjajno je branio Juventusov gol i u Serie B. Na ukupno 37 utakmica primio je samo 21 gol, a u prvih deset kola savladan je tek tri puta i imao je niz od 733 minute čiste mreže.  Giorgio Chiellini je i s 22 godine izgledao jednako neprelazno i zajebano kao i danas, a te sezone u Serie B postigao je prvi gol za Juventus te kasnije s dva zgoditka bio golgeterska zvijezda povijesne utakmice koje se danas prisjećamo.  Naravno, duša momčadi bio je Pavel Nedved, koji više nije na terenu, ali je još uvijek u Juventusu, sada kao potpredsjednik. Najbolji strijelac ne samo kluba, nego i Serie B te sezone, s 20 golova bio je Alessandro Del Piero. Momčad Juventusa koja je 19. svibnja 2007. pobjedom 5:1 nad Arezzom u Serie B izborila povratak u Serie A: Buffon; Zebina (Birindelli), Boumsong (R. Kovač), Chiellini, Balzaretti - Marchionni (Palladino), Marchisio, C. Zanetti, Nedved - Del Piero, Trezeguet.