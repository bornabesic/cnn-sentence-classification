Najbolji igrač vaterpolskog kluba Jug CO  i brazilski reprezentativac Felipe Perrone, odbio je ponudu Pro Recca i za još dvije godine  produžio svoj ugovor za dubrovačku momčad.  Iz Juga ističu kako je ovaj Brazilac na stolu imao ponudu Pro Recca "s najvećim iznosom koji se danas u svijetu vaterpola može dobiti", no kako ju je odbio uz riječi "neke se stvari u životu ne mogu kupiti novcem".  - Presretan sam što ću još dvije sezone provesti u fantastičnom gradu i klubu i s mojim suigračima koji su prije svega vrhunski ljudi. Nakon protekle sezone koja je bila kao iz snova, bit će puno teže braniti sve te trofeje, ali mi smo pokazali da igrajući kao momčad možemo napraviti velike stvari. Pogotovo iz razloga što smo gotovo svi ostali na okupu što me čini dodatno sretnim  - rekao je Perrone. Jugov trener Vjekoslav Kobešćak kazao  je kako je ostanak Perronea garancija motiviranosti cijele momčadi. - Ispunili smo našu veliku želju o kojoj smo pričali već od početka sezone. Velika je stvar što je dogovor s Felipeom sklopljen na dvije godine jer je tijekom protekle sezone pokazao koliko znači momčadi, a išao bi čak toliko daleko pa rekao i za cijeli Grad jer je toliko dobrog i pozitvnog donio sa sobom. S njegovim ostankom, stavljamo točku na i što se tiče momčadi za sljedeću sezonu, koja praktično ostaje ista osim Bautovića kojemu je istekao ugovor. Ostanak Perronea i Vrlića garancija je motiviranosti za postizanje rezultata na razini prošlogodišnjih.Momčad koja je osvojila četiri trofeja otvorit će put novoj generaciji Jugaša koja će uz njih stasati - rekao je Kobešćak. Inače, VK Jug CO osvojio je prošle sezone prvenstvo Hrvatske, Kup Hrvatske, Triglav regionalnu vaterpolsku ligu te Ligu prvaka. Felipe Perrone u Jug je stigao u rujnu prošle godine, a već u prosincu u Dubrovnik nakon dvije sezone stigao je prvi pokal i to onaj namjenjen osvajaču domaćeg Kupa, a Perrone je ponio titulu najkorisnijeg igrača. Nakon što je radi hitnog medicinskog zahvata bio prisiljen preskočiti završni turnir Regionalne lige, vratio se i poveo suigrače u osvajanje Prvenstva Hrvatske, a potom kao kruna sezone stigao je i naslov europskog prvaka protiv s Perroneom kao najboljim igračem završnog turnira. >> Jug pobijedio Olympiakos i četvrti put postao europski prvak!