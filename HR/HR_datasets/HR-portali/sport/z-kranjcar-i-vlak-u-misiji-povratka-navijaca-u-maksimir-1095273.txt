Vrlo neočekivano, u Dinamu su se stvari stubokom promijenile. Istina, plavi su opet na pripremama u Sloveniji, u istom hotelu, rade na istom stadionu. No, za razliku od prošle sezone kada su pripreme bile izuzetno turbulentne zbog događaja s braćom Mamić, njihova povratka u Hrvatsku i uhićenja, sada plave vodi novi stručni stožer. Trofejni treneri i legende Zapravo je to samo relativno novi stožer jer su i prvi trener Zlatko Kranjčar i njegov prvi pomoćnik Marijan Vlak povratnici na klupu plavih. Zlatko Kranjčar s Dinamom je dvaput osvojio dvostruku krunu (1996. i 1998.), k tome je u svoj životopis upisao i naslov prvaka sa Zagrebom te naslov prvaka Irana sa Sepahanom 2012. godine, ušao je s plavima i u Ligu prvaka. Marijan Vlak je prvi trener Dinama bio četiri puta, naslovom prvaka okitio se 2000. godine, Hrvatskim kupom 2002., a uz njegovo ime veže se jedna od najvećih pobjeda plavih, onih 5:0 u krcatom Maksimiru protiv Partizana. Obojica su radila u reprezentaciji, Cico je bio izbornik od 2004. do 2006. i s Hrvatskom igrao na SP-u u Njemačkoj, Vlak je bio član stručnog stožera reprezentacije (s prekidima) od 1994. do 2004. – Izabrao sam ljude koji su bili u Dinamu, nije bilo potrebe tražiti drugdje – kazao je Kranjčar koji se s Vlakom zna 40 godina, obojica su bili članovi zlatne generacije Dinama iz 1982. godine. Uz njih je još Željko Sopić koji je nakon igračke karijere započeo trenersku u Rudešu, a onda se preselio u drugu momčad Dinama. Kondicijski treneri ostali su isti, otišao je Štefanić, a ostali su oni koji su radili s njim, Krešimir Šoš i Filip Rak, kao i trener vratara Silvije Čavlina. S Kranjčarom i Vlakom pokušava se privući i navijače, želja je taj veliki povratak navijača na maksimirske tribine. Za to će trebati, uz legende na klupi plavih, i njihov dobar rezultat i dobra igra. Kranjčar će danas debitirati na klupi Dinama, plavi igraju prvu utakmicu na pripremama u Sloveniji, a suparnik im je rumunjska Steaua, koja je u prvenstvu bila peta, sa sedam bodova manje od prvaka Astre iz Giurgiua. Tri utakmice do Vardara Iako pripremne utakmice nisu nekakvo mjerilo, iako su plavi još bez reprezentativaca i vratara Eduarda koji je ostao na Euru, bit će zanimljivo vidjeti kako Kranjčar slaže i vodi plave. Osim Steaue, plavi će na pripremama igrati još dvije utakmice, s Pandurijem (treći klub u prvenstvu Rumunjske) i danskog prvaka Kopenhagena. To će valjda biti dovoljno za drugo pretkolo Lige prvaka 12. srpnja kada će plavi igrati u Skoplju s Vardarom. A makedonski prvak odlučio je krenuti stopama naše reprezentacije, prvi dio priprema obavio je u Bad Tatzmannsdorfu, našoj bazi na Euru 2008., a sada je u Svetom Martinu na Muri gdje je Čačić pripremao vatrene za Euro. 