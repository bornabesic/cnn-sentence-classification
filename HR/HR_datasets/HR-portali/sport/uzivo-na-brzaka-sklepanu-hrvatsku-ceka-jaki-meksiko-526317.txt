S jedne strane Meksiko u jakom sastavu uigrava se za kvalifikacijske utakmice za SP i Kup konfederacija gdje igra s Portugalom, s druge igrači Lokomotive, Osijeka, Intera i Hajduka pojačani Čopom i Santinijem. Hrvatska dva, Meksiko jedan! Čudo, senzacija, pothvat i pol! Na brzinu 'sklepana' reprezentacija Hrvatske šokirala je Meksikance pobijedivši 2-1 pred 60.000 navijača na kultnom Coliseumu u Los Angelesu. Strahovali smo od debakla, pa i seniorska reprezentacija ne zna kako s Meksikom, ali Kalinić, Šunjić, Škorić, Jedvaj, Tudor, Čop i društvo znaju. Znate li koliko je Meksiko imao udaraca u okvir u prvom dijelu? Nula. A Duje Čop i Fran Tudor utišali su pun stadion meksičkih navijača u dvije minute. Šunjić je u 36. minuti napamet ispucao loptu, Tudor je to ispratio i s desne strane poslao loptu na drugu stativu gdje je Čop pogodio u praznu mrežu. Dok su Meksikanci razmišljali kako su primili gol, Fran Tudor je presjekao dodavanje prema golmanu, zaobišao ga i pogodio za dva nula! Meksikanci nisu znali što ih je snašlo. Meksički izbornik čupao je kosu, žalio se sucima i tko zna kome sve ne, uveo je Velu, Chicharita, Dos Santosa... Ništa nije pomoglo. Pa čak ni igrač više nakon što je Mile Škorić dobio drugi žuti karton u 77. minuti, a Meksikanci opasno navalili. Dobro, zabili su nam preko Chicharita i smanjili zaostatak, ali više od toga nisu mogli. Kalinić je u zadnjim sekundama čudesno skinuo zicer s četiri metra! Utakmica za popunjavanje budžeta sa sastavom koji ima četiri zajednička treninga? Mirisalo je na debakl, ispalo je čudesno. I da, HNS je navodno dobio tri milijuna dolara za ovo. Nije loše, tri milijuna u blagani, dva komada u meksičkoj mreži. Tko se tome mogao nadati?