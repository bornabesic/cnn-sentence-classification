Hajduk je ukupni pobjednik finalnog dana Hrvatskoga nogometnog kupa za mlađe uzraste u Ludbregu. Pioniri i juniori "bilih" srušili su Dinamo, dok su Zagrepčani slavili u konkurenciji kadeta. Prvi su na red došli pioniri Dinama i Hajduka. 'Modri' su u utakmicu ušli kao branitelji naslova jer su posljednje dvije godine osvojili Kup. U vodstvo ih je doveo Šaranić u 3. minuti dok je Hajduk izjednačio preko Galića u prvoj minuti sudačke nadoknade prvog poluvremena iz penala. Utakmica se igrala na dva poluvremena po 35 minuta, a kada se činilo da ćemo gledati raspucavanje s bijele točke, Hajduk je riješio Dinamo u nekoliko minuta. Bebić je u 69. minuti pospremio loptu u mrežu za vodstvo Hajduka 2-1 nakon čega je Tino Agić udario igrača bez lopte poslije primljenog gola i zaradio drugi žuti karton. Sin proslavljenog igrača Dinama Jasmina Agića ostatak susreta odgledao je uz teren. Konačnu potvrdu pobjede Hajduku s igračem više donio je Ljubičić na lijepu asistenciju Klarića. Hajduk je na kraju zasluženo slavio. Imao je posjed i osam udaraca, od čega sedam u okvir, dok je Dinamo ostao na tri udarca, dva u okvir. Odmah nakon najmlađih na redu su bili kadeti, igrači do 17 godina. Hajduk je bolje krenuo, poveo već u petoj minuti golom Šege. Izjednačili su kadeti Dinama u 20. minuti. Gol iz penala za 1-1 zabio je Pršir. U 49. minuti Marin je preokrenuo i doveo 'modre' u vodstvo. U drugom dijelu pravi show na terenu. Najprije je Kreković iz Hajduka dobio izravni crveni karton zbog prigovora sucu i taman kad se činilo da će 'modri' mirno privesti utakmicu kraju - šok za Dinamo. Blagaić zabija za 2-2 'bilih'. A onda na scenu stupa ponajbolji nogometaš Dinama. Šipoš zabija u 63. minuti za 3-2, a to mu je ove sezone 29. gol u kadetima ove sezone (prvenstvo i kup). Dinamo je danas imao sedam udaraca i svih sedam u okvir dok je Hajduk imao šest udaraca i četiri u okvir. Dinamo je imao i posjed, a pobjedom u finalu osvojio je četvrti uzastopni trofej Kupa u ovoj dobnoj kategoriji. Iako Hajduk nije registrirao svoju momčad za juniorsko prvenstvo, ona je ipak otišla do kraja u Kupu. U posljednjoj utakmici trostrukog finalnog programa u Ludbregu "bili" su svladali "modre" nakon raspucavanja s bijele točke 6-4. Dinamo je poveo u četvrtoj minuti golom Marija Ćuže na asistenciju Kneževića, a Hajduk je izjednačio već u 16., kad je Matej Hudećek zabio bizaran autogol iz voleja na petercu, u pokušaju izbijanja lopte. Izjednačen je rezultat stajao na semaforu do 80. minute, a onda je ponovno postalo zanimljivo. Hajduk je poveo preko Delića, koji je iskoristio fino dodavanje Čulića za preokret. Ipak, samo dvije minute potom Skorup je napravio glupost igravši rukom u šesnaestercu Hajduka, pa je Neven Đurasek izjednačio iz penala. U lutriji jedanaesteraca hajdukovci Simonović, Skorup, Krajina i Delić bili su besprijekorni, dok je golman Hajduka Matijaš skinuo udarce Franjiću i Špikiću te tako omogućio veliko slavlje za splitsku momčad.