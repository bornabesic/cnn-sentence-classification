Grad šampiona probudio se u ponedjeljak mamuran i sunčan, a trener Rijeke Matjaž Kek (57) već je prije deset ujutro bio na Rujevici, mjestu najveće fešte otkako je kluba i grada. Sunčane naočale nisu mogle sakriti slavljeničku noć. I silan ponos. Matjaž, kako vam je to uspjelo i kako ste znali? Rekli ste uoči Božića da ćete riješiti prvenstvo prije posljednjeg kola u Maksimiru. – Rekao sam da bih volio. Strahovit je bio pritisak jer Dinamo nije posustao. Kad smo mislili da smo ga slomili, onda smo mi napravili kiks, što je i normalno jer puno njih nije bilo pod takvim pritiskom. Imao sam osjećaj na trenutke kao da svi u sebi duboko vjeruju. Poslije Intera na Rujevici možda je malo i prešla granicu ta samouvjerenost pa smo dobili dobru pljusku protiv Lokomotive. To je bio jedan od ključnih trenutaka sezone nakon kojeg smo se vratili u normalu. U prvom djelu sezone igrali ste jako dobro. – Bolje nego na proljeće. Sami smo tada znali da smo moćni i možda smo i previše sami potencirali neke stvari koje mogu utjecati na to jesi li prvi ili nisi u hrvatskom nogometu. Je li postojao neki trenutak kad su igrači osjetili da nema nazad? – U Portugalu sam to osjetio. Radničke pripreme s dobrim rezultatom koji su nam dali sigurnost. I onda smo došli u Osijek gdje smo se digli iz mrtvih nakon 2:1 s dva Frankova gola. Mora te poljubiti i sreća, ali moraš imati i kvalitetu igre i karakter. A takve karaktere nije lako skupiti, iz toliko različitih krajeva, kultura. Spomenuli ste različite kulture u svlačionici, ali opet bliske. Slovenci, Makedonci, Crnogorci, Austrijanac Gorgon... Balkanski šarm je dobar – S te mi je strane bilo lakše jer je komunikacija s igračima jedna od najbitnijih stvari u nogometu. Izvanredno se snašao Gorgon koji ima poljske korijene, danas s njim na našem govorimo. A opet nam je taj mišung donio taj balkanski šarm. Ne možeš to naučiti ni kupiti što Vešović i Ristovski imaju u sebi, a što je iznad standarda. Taj šarm bio je ključan jer oni su ipak flegma, a mi Slovenci padamo u očaj. Kaže meni Rile: „Pa bit će dobro, treneru, nemojte se derati“. Ja mu kažem: „Nemoj zaj..., što će biti“. I onda se navučeš kad vidiš da je znao. Kad se gleda strast Ristovskog, teško je povjerovati da je stranac. – Čista emocija. Ono slavlje... Ne možeš to odglumiti. Ako je to gluma, onda je za Hollywood, svima Oscara odmah! Svima je nešto u karijeri dosad falilo, Bezjak i Gorgon nešto su osvajali, ovi koji su došli izvana nisu se do kraja probili kao Elez i Župarić. Osvojili ste 88 bodova kolo prije kraja. Čini se sa strane da vam je bilo lakše na terenu nego boriti se sa stvarima izvan njega... – Moramo priznati poslije svega da smo imali izuzetnog takmaca koji danas ima više bodova nego u nekim prvenstvima koja je osvajao. Dinamo na igralištu radi strahovit pritisak s rezultatima, serijama. U nekim momentima kao da su pali, ali ganjali su i dalje. A drugo su provokacije u medijima. Bilo je pritisaka, ali vani je to puno gore, samo što mi u Hrvatskoj nismo bili naviknuti na ove situacije jer je Dinamo dugo dominirao pa nije bilo potrebe za nečim. Kažeš nekad na sve to da te ne zanima, ali u podsvijesti znaš što je izjavio Jozak ili Svetina. To je dio nogometne priče, folklora koji ipak nije ni u jednom trenutku prešao granicu zle namjere. Probali su. Možda je naš način malo drukčiji. Sve čestitke koje sam dobio završavale su sa „zasluženo“. Koliko ih je bilo? – Puno, nisam brojio. To samo znači da je napravljen veliki posao. Kad ti prizna u noći slavlja veliki suparnik kao što je Zdravko Mamić na onakav način... Jest on dobar glumac, ali mislim da je bilo iskreno. Jeste li kad kontaktirali sa Zdravkom Mamićem? Je li vas on znao nazvati, pohvaliti...? – Normalno, porazgovaramo. Iako, o nogometu on i ja govorimo drukčijim jezikom. Ali smatram da razumije nogomet. Nije ni tako jednostavno napraviti sve što je on uspio. Puno ih vidi Mamića kao jedini problem, ali ja se tu baš i ne slažem. Uvijek sam govorio da je Dinamo ispred nas bio zato što je kvalitetniji na terenu. U jednom trenutku bilo mi je drago kad je Zoran Mamić otišao u Arabiju. Rekao sam i Zoranu: “Hvala Bogu da si odmaglio, možda će mi biti lakše.” Moraš imati konkurenciju u životu. Dio folklora bili su sudački previdi i povici na njih, naročito krajem jeseni i početkom proljeća s kulminacijom u Vinkovcima. Je li vam to i pomoglo budući da se svaka pogreška počela oštro secirati? Zavolio sam ovaj kraj – Nikome to ne može pomoći. Najviše su sami sebi suci radili probleme. Derbi u Maksimiru (1:1), kad je bilo vidljivo što se radi, bio je jedan od trenutaka kad si je sudac sam stvorio pritisak s kojim mora živjeti, ali bilo je to i dobro jer smo zadnjih mjesec dana lakše o tome pričali. Nešto sam i razgovarao sa sucima. Nije im bilo lako, ali rekao sam im: “Sami ste se doveli do toga.” Danas se sve secira, iz svih kutova. No, ističem da je liga i sa svim tim postala jako dobra, s Hajdukom koji se digao, Osijekom, Lokomotivom... Ima stvari koje bi se mogle gospodskije napraviti, kao ono kad ne znaš hoće li ti igrač u reprezentaciju ili neće, svakako da ima. Bilo bi manje diskusija radi li se nešto namjerno ili ne. Medijski je liga odlično popraćena, a onda je teško prevariti. Svaka je tekma uživo... Možete li zadržati sastav? – Morat ćemo prodavati da bismo mogli živjeti cijelu godinu. A kad prodaš, ne možeš odmah biti moćan. Dinamo se nije raspao, ali imate li osjećaj da su njegovi igrači na Rujevici shvatili da protiv sebe imaju veću momčad? – Ono prvo poluvrijeme postavilo je stvari kako smo mi željeli. Osjetili su našu moć i da ni u jednom trenutku ne mogu biti sigurni. I drugi su to vidjeli, možda im se i zbog toga dogodila Koprivnica. Što ste u toj dugoj utrci otkrili o samome sebi? – Naučio sam da čovjek sam danas u nogometu ne može ništa napraviti i da ti treba kontinuitet da bi zadržao liniju koja nosi iskustvo, znanje, emocije, karakter. Naučio sam par lekcija o karakteru koji će mi u životu dobro doći. Najveći je uspjeh pokazivati gard iz utakmice u utakmicu. I normalno, odem na plac, na Učku biciklom, ljudi te zaustavljaju i ne možeš ostati imun na emocije. Ne pregovaram ni s kim Nakon izbacivanja Stuttgarta legli ste u svlačionici na stol i popili pivo. Kako je u nedjelju izgledao taj trenutak kad ste ostali sami? – U jednom sam trenutku 90. minute pogledao iza sebe stožer i igrače zagrljene... Učinilo mi se da ne bi bilo fer uzimati im taj trenutak. Previše se mene gura. OK, netko mora voditi, ali ne može čovjek sam. Je li bilo ozbiljnih poziva iz drugih klubova? – Normalno da ljudi pitaju. Ali nikad nisam sjeo s nekim. U subotu je ulazak u Maksimir. Što tražite od igrača? – Da dobiju utakmicu! Dinamo nas je i jučer stisnuo. Bio sam ljutit na sebe poslije Pule kad je Dinamo izgubio od Hajduka pa nismo pobijedili. Igrali smo po dvije utakmice, pratili prijenose. I tu ozbiljno mislim da nije bilo fer da stalno igramo poslije njih. Ma nemojte mi pričati o televiziji i interesu, pa interesantni su i Barca i Real. Postoji još jedan posao u hrvatskom nogometu koji možete raditi iz Rijeke... – Ne znam koji je to. Pa reprezentacija se može voditi s Kvarnera... – Ha-ha, nemojte. Hrvatska ima izbornika, to se poštuje. Nikad se ne bih miješao u ničiji posao. Svi ti igrači koji su po svjetskim klubovima, nisu tamo slučajno. Poštujte kult i tradiciju.   Mandat vam za hrvatske pojmove traje fergusonovski. Napadate Ligu prvaka? – I Damir i ja dovoljno smo pametni da znamo što nas čeka. Naš je dogovor toliko čvrst da tu nema dvojbe. Nisu to neki uvjeti, ugovor je odavno dogovoren, brojke stoje i ne mogu se pomaknuti. Sad nakon što smo ovo ostvarili moramo vidjeti dalje što se može, kakva je perspektiva. Znate da je Rijeci teško bez stranog ulaganja jer apetiti će biti puno veći. A to traži onda i novca, a mi moramo razmišljati kako će ljudi koji tu rade imati za jesti. Strahovito sam umoran i, ako samo pomislim da bih već 14 dana nakon kraja trebao početi nove pripreme... Ne vidim se u ovom trenutku u tome. Sezonu treba do kraja dovesti. Mišković me zadužio i nema šanse da bih bio nekorektan, toliko je puta zaslužio respekt. Nakon sezone za pamćenje, nakon što je prekinuo dominaciju Dinama od 11 godina, Matjaž Kek jedva čeka da se vrati u svoj Maribor, da proslavi to s prijateljima, ali prije svega s najbližom obitelji. – A jedva čekam da dođem u Maribor, mama i tata su još živi, i oni su trpjeli. Tata trener sve prati? – Ima 84 godine. Poslije Lokomotive je za ručkom rekao „ma kako ste igrali, sramota!“. Počne filozofirati, pa sin nešto doda, pa se onda sad i moja Goga odjednom razumije u nogomet, jedino mama još pametno balansira. Veliki ste kolekcionar vina. Je li otvorena preksinoć neka posebna boca? U jednom društvu s obitelji i prijateljima popila se dobra boca šampanjca, nešto što je top, za doživljaj. One prave boce iz moje kolekcije spremam za prijatelje u Mariboru i Sukošan. Meni je to dio kulture, nije pijanstvo. Kakvo je bilo jutro u Opatiji? - Uh, glava me boljela. Bio je već dan kad sam došao. Ali rekao sam: i danas će se nogomet igrati. Život ide dalje. Kad sam pogledao prema Krku i Cresu, baš je bio gušt, još je bonaca bila. Ali ona slika s terena... Sama činjenica da je bilo spontano, nepripremljeno, bila je velika. Jer da je, bila bi neka ograda. A mi smo svi imali u podsvijesti „a što ako se nešto dogodi“. Čak ni na majicama nije bilo „prvaci“. Joj, da je samo više takvih jutara, a bilo je toliko onih kad imaš sto pitanja, a malo odgovora. Sin je bio na fešti presretan, a supruga? - Bila je, ali se morala istu noć vratiti u Maribor jer radi u osiguravajućoj kući Sava. Rekla je „neću trošiti dopust jer trebamo za kasnije“. Mali je još tu s curom. Bili su prijatelji. Idete zajedno u Sukošan... Da, to je naš mir. Ljudi nas jako poštuju tamo iako ih 80% navija za Hajduk. Nikad nisam imao problema s tim. No, prvo se treba resetirati i pripremiti za Maksimir i Varaždin. Nije još gotovo. Ne posvećujete nikome? - Ne. Ali bih mnoge htio zagrliti. Toliko je ljudi koji su krvarili u klubu za ovaj uspjeh, a još mene ludog trpjeti! Nije to najjednostavnije. Zna biti teško. Hoćete li zaploviti s predsjednikom nekamo? - Ne znam, ali znam koliko je bio sretan. I kćeri su mu diplomirale, čestitke Mateji i Ani! I mi sazrijevamo polako, tražimo mirnija slavlja jer netko odmah pomisli da se bahatimo. Imate li neko mjesto na Kvarneru na koje volite otići? - Gore na Veprincu, to je 500-600 m visine. Kad dođeš do crkve, božji mir! Trpiš da dođeš do gore. Volim se družiti s ljudima na placu, Rujevici, dobio sam toliko poruka od nepoznatih... Od Primoža Ulage nije bilo Slovenca koji je tako digao na noge ovaj kraj. - Ha, pa i ja sam na neki način došao u Rijeku kao skijaš. Malo je tko znao za mene u Hrvatskoj. Veseli me taj eho iz Slovenije. Bar neka nas sport spaja kad nas već ta vražja crta, granica, razdvaja. To je nešto najgroznije! Neka nas sport poveže ako oni koji odlučuju nisu dovoljno pametni, a mali ljudi ispaštaju. Dva sata na meji, pa to je koma, do Maribora putujem kao nekad do Venecije. Ma bolje da šutim. Je li čestitao Katanec? - Ne znam, nisam još sve pogledao. Ali je čestitao Aleksandar Čeferin, predsjednik Uefe. I on je putokaz da se iz male zemlje može doći do velike pozicije. Toliko je karakterno jak da će probati napraviti nešto, a povezan je s našom regijom, voli doći i ta pomoć nama malima i te kako koristi. Želio bih da Hrvatska ima 10-15 stadiona, natkrivenih, s terenima bar kao ovaj na Rujevici. Slovenija je tu puno dalje otišla.