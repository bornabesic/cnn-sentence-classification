Dinamo je u 23. kolu HNL-a na Maksimiru svladao Inter s 2:0 i tako došao na tri boda zaostatka za Rijekom koja u 17 sati igra s Lokomotivom. Modri su danas bili bolja momčad, no Inter će imati za čim žaliti, posebno za propuštenim zicerom iz prvog poluvremena. Zulim je u 24. minuti ostao sam na drugoj vratnici, ali je promašio čitava vrata. Kod Dinama je prijetio Guilherme, no Čović je obranio njegov udarac. Modri su poveli krajem prvog poluvremena iz slobodnjaka. Josip Pivarić je s 25 metara preko živog zida majstorski pogodio gornji desni kut vrata Intera. U nastavku je igra pala. Inter će se vjerojatno žaliti na kriterij suca Marija Zebeca, a upitno je bilo jedno zaleđe Puljića. Konačni rezultat stigao je u 89. minuti. Gojak je lijepo uposlio Hodžića koji je prebacio Čovića i još jednom pokazao da je u odličnoj formi. Ovom pobjedom drugi Dinamo je stigao na 55 bodova, tri manje uz utakmicu više od vodeće Rijeke koja od 17 sati igra na svom terenu protiv Lokomotive, dok je Inter ostao osmi sa 21 bodom.  >> Sve kao ‘99.: BBB su protiv vodstva Dinama i ne žele naslov koji će im pokloniti suci 