Mateo Kovačić u Realu možda nema minutažu kakvu bi htio, ali i te 'mrvice' hrvatskom su reprezentativcu dovoljne da u Primeri bude najbolji. Hrvatski reprezentativni veznjak najbolji je dribler španjolskog prvenstva. Među igračima, koji su više od 50 puta pokušali prijeći svog suparnika, Mateo je imao 74,36 posto uspješnosti. Messi? Ma, kakav Leo, Argentinac je tek na 57,69 posto uspješnosti. Ronaldo? Još lošiji s 32,88 posto. Ni Neymar nije puno bolji, Brazilac ima najviše pokušaja, no tek 53,59 posto uspješnosti. A znate li tko je odmah iza Kovačića? Hrvatski čarobnjak s brojem 19, također iz Reala. Luka Modrić sa 71,43 posto uspješnosti. Ne kaže se uzalud da su hrvatski nogometaši europski Brazilci. Nakon ovog statističkog saznanja lako bi se ovog ljeta španjolski klubovi mogli pomamiti za tehnički sjajnim Hrvatima. 