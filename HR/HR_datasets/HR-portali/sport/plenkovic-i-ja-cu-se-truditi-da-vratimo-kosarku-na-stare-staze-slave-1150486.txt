Posljednjih 10 minuta polufinalne utakmice Ćosićeva kupa između Jollyja i Cibone, koju su dobili Šibenčani (87:79), na Baldekinu je gledao i Andrej Plenković, veliki zaljubljenik u košarku, a nekad i sam košarkaš. A premijer, koliko god je bio sretan, što je stigao pogledati barem jednu četvrtinu toliko je bio i nezadovoljan čuvši za vijest o ponašanju i izgredu navijača Zadra zbog kojeg su tornadovci i ispraćeni iz dvorane. Na vijest o tome da su tornadovci neprimjereno skandirali BiH reprezentativcu Džananu Musi, šef Vlade Republike Hrvatske kazao je ovo: - Osuđujemo svako nasilje i vrijeđanje sportaša i učinit ćemo maksimalne napore da se to i zakonski uredi. No, ono što ga je zacijelo obradovalo jest da postoje privatnici koji investiraju svoj novac u hrvatsku klupsku košarku. A baš klubovi dvojice najvećih privatnih ulagača (Tedeschi, Stojanović) postali su i finalisti Kupa. - Uvijek je jako dobro da postoje ljudi koji su uspjeli u poslovnom sektoru i da žele ulagati u hrvatski sport. Uostalom, i Cibona je nekad imala potporu više uspješnih tvrtki. Netko od novinara pitao je premijera kako komentira to da su neki članovi SDP-a optuživali HDZ da je upropastio hrvatsku košarku. - Ja ću se truditi da košarka bude sve ono što je bila prije 20-25 godina kada su rezultati reprezentacije u pitanju. Vjerujem da će novo vodstvo, uz novi sustav natjecanja, popularizirati ovaj sport i dignuti njegovu kvalitetu. A prije isto toliko godina današnji premijer posljednji puta je bio na Baldekinu. .- Ajme meni, ima tome sigurno 25 godina. Ovo je povijesna dvorana i ja sam se na ovoj utakmici jako dobro osjećao. Da je ušla još koja trica možda bismo gledali i produžetak. A premijer se u toj posljednjoj četvrtini družio s dvojicom Vrankovića, predsjednikom Hrvatskog košarkaškog saveza Stojkom i stručnim tajnikom Josipom, ali i sa Nikolom Rukavinom, dopredsjednikom Saveza. - Pričao sam malo sa Stojkom i Jokom i raduje me što imamo toliko izvrsnih košarkaša u NBA ligi. Nakon turneje po Dalmaciji, Plenković je krenuo za Zagreb i neće ga biti na finalnoj utakmici između Cedevite i Jollyja. - Šteta, no čekaju me druge obveze, no zato će doći ministar Zdravko Marić, još jedan košarkaš, no malo brži i bolji od mene. Mi podržavamo hrvatski sport i drago nam je da Janica Kostelić kao državna tajnica radi sjajan posao te mogu reći da smo na dobrom putu. Inače, u tom finalu Cedevita je očito favorit, baš kao i posljednjih godina u svim domaćim natjecanjima, no Jolly je protiv Cibone pokazao da ima dobru momčad i da svi kreću od nule. Što kaže na to da je u tom polufinalu mali klub (Jolly) pobijedio (nekad) veliki klub (Cibonu)? - Očito u hrvatskoj košarci dolazi do ujednačavanja kvalitete. Čujem da je jedino Cedevita bila uvjerljivija. Cimnuli smo premijera s pitanjem hoće li doći u Tursku ako se Hrvatska nađe u borbama za odličja? - Ako se to dogodi i budem li mogao, učinit ću to vrlo rado. Poslije utakmice čiju je završnicu gledao, premijer Plenković pozdravio se s gospođom Ljerkom Ćosić, suprugom pokojnog Krešimira Ćosića, i Biserkom Petrović, majkom Dražena Petrovića. 