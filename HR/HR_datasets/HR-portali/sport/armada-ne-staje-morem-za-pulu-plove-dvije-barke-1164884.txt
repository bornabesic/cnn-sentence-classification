Teško se sjetiti kad je neka navijačka skupina u HNL-u tako živjela jednu sezonu kao Armada ovu Rijekinu. Teško se sad već zapravo sjetiti i kad je neka sezona bila tako uzbudljiva budući da su od zadnjih desetak prvenstava neizvjesnije bile i neke mise u Hrvatskoj. Uglavnom, nakon ožujskog “brodom prema jugu” na gostovanje kod Hajduka, navijači Rijeke danas će izvesti novi desant – na Pulu. Torcidin podrugljivi transparent nije ih pokolebao. U Split su putovali Jadrolinijinim trajektom, a sad su unajmili dva turistička broda kojima će se zaputiti na prvo od četiri preostala gostovanja Kekove momčadi – do Koprivnice i Zagreba ipak ne mogu ploviti. Očekuje se da će Rijeka u derbiju Istre i Kvarnera na stadionu Aldo Drosina imati podršku oko 2000 navijača, ne računajući one “neutralne”. “Svaki tjedan kaštel jedan” A uvod u novi morski desant zbio se u četvrtak navečer, točno u 19.87 sati – vrijeme koje simbolički označava godinu Armadina rođenja. Prevedeno, riječ je o 20 sati i 27 minuta kad su baklje obasjale Crikvenicu, Šilo i Vrbnik, navijačka uporišta na Kvarneru. Time je nastavljena akcija “Svaki tjedan kaštel jedan” u kojoj riječki navijači, kao prstenova družina u posljednjem nastavku oskarovske trilogije, slave 30. rođendan. Početkom travnja zapaljene su tako baklje podno buzetskog kaštela, a vrhunac će biti u tjednu između 9. i 13. svibnja. A koliko Armada živi za prvi Rijekin naslov govori i to da se nekad ide i na treninge i navija! Doduše, samo prvih petnaest minuta, onda ih Kek ipak isprati. Nikad ne znaš tko se može zavući među navijače... Jedino Mišković ostao miran Glasnogovornik Armade Denis Povh ovih je dana bio traženiji i od zvijezda lidera prvenstva. Imate li već spremno nešto i za zadnje kolo? Mislite li da ćete slaviti naslov? – Ne da vjerujemo, mi smo uvjereni da ćemo biti prvaci, i to prije zadnjeg kola. Jer, kako vidimo zadnjih dana što se sve događa, pitanje je kako bi se ta utakmica u Maksimiru odigrala ako bi odlučivala. Istina je da idemo i na treninge, kad osjetimo da je igračima potrebna dodatna potpora, kao nakon Dinama. Nadamo se sada i jačoj potpori uprave igračima i navijačima. Jer, primjećujemo kad gostujemo u Hrvatskoj da su mnogi na našoj strani. Pa neutralni su ljudi svjesni da bismo u bilo kojoj drugoj ligi već bili prvaci – kaže Povh. I tako, Riječani žive svoj san dok liga i mnogi oko nje, očito nenavikli na uzbuđenja, polako tonu u kaos. Tu više ne znaš tko koga prijavljuje, tko je s kim u kompi, tko protiv koga rovari, a tko sve protiv koga ratuje... Sudačka organizacija ljulja se nakon svakog kola kao neboder u Tokiju. Čini se da se samo Rijekin predsjednik Mišković ne uzbuđuje. Nikad protiv Mamića nije rekao ni riječ. Ipak, čini se da bi novi susret u Dubaiju, gdje obično čekaju Nove godine, na ispraćaju 2017. mogao biti nešto hladniji. >>HNS u svojoj općoj gluposti odlučio: Soudani igra! Plavi prodali rekordan broj ulaznica 