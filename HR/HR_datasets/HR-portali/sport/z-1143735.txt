Finale španjolskog nogometnog kupa moglo bi se u svibnju igrati na madridskom stadionu Vicente Calderon kojeg nakon 50 godina napušta Atletico Madrid što bi ujedno bio oproštaj od jednog od najpoznatijih sportskih objekata u Španjolskoj, rekao je u petak predsjednik Atletica Enrique Cerezo. - Nastojat ćemo da finale Kupa kralja bude ovdje što ne znači da će doista i biti tako - izjavio je Cerezo prilikom jednog promotivnog događaja u Madridu. Na Vicente Calderonu, pod čijom tribinom protječe rijeka Manzanares, igrala su se tri od posljednjih deset finala španjolskog Kupa.  Na stadionu koji nosi ime nekadašnjeg predsjednika Atletica, trofej je 2008. podigla Valencia pobjedom nad Getafeom dok je 2012. slavila Barcelona protiv Atheltic Bilbaa. Prošle sezone je pehar opet podigla Barcelona s hrvatskim reprezentativcem Ivanom Rakitićem nakon trijumfa ondje nad Sevillom. Na kraju sezone Atletico Madrid odlazi na novi i veći stadion Wanda Metropolitano koji će nositi ime po kineskom suvlasniku Wanda Grupi koja drži 20 posto dionica kluba. Uoči uzvratnih utakmica četvrtfinala kupa za naslov se natječu Atletico Madrid, Real Madrid, Barcelona, Celta Vigo, Real Sociedad, Eibar, Alcorcon i Alaves.