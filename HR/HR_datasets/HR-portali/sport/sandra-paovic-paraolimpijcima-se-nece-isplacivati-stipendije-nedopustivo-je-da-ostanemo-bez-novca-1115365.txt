Zlatna stolnotenisačica Sandra Paović iskoristila je novinarsku konferenciju paraolimpijske reprezentacije u zrakoplovnoj luci kako bi istaknula financijske probleme u kojima će se uskoro naći paraolimpijci. - Od 30. rujna ove do 1. siječnja iduće godine izlazimo iz programa i više nam neće biti isplaćivane stipendije, naknade za trenere, vitaminizacija, fizioterapeuti... Sve će pasti na leđa sportskih saveza i klubova. Stipendije su nekim sportašima jedini izvor prihoda - kazala je Paović dodavši: - Ne znam kako će se to riješiti, ali je nedopustivo da tri mjeseca ostajemo bez novca. Pa nećemo mi sada tri mjeseca pauzirati. Većina nas već idući tjedna nastavlja s treninzima - poručila je paraolimpijska pobjednica, te svjetska i europska prvakinja. Predsjednik HPO-a Ratko Kovačić kazao je kako su paraolimpijci u Riju još jednom pokazali da znaju i mogu, ali i da trebaju veću podršku u financiranju. - Činjenica je da smo mi novac za nastup na paraolimpijskim igrama u Rio de Janeiru dobili tek sredinom sedmog mjeseca. Sada je taj program završen, a uskoro ćemo otvoriti novi za POI u Tokiju, ali nam za to trebaju sredstva. Nadam se da će to biti veća sredstava iz državnog proračuna - kazao je Kovačić naglasivši kako se nada i većem financiranju sporta osoba s invaliditetom na lokalnoj razini. - Svi gradovi će se sada veseliti medaljama koje su osvojili njihovi sportaši, ali očekujem kako će se poboljšati i financiranje. To je rak rana cjelokupnog sporta, pa i sporta osoba s invaliditetom - poručio je Kovačić dodavši na kraju:  - Na uspjeh reprezentacije koji smo ostvarili u Rio de Janeiru možemo biti još ponosniji kada se zna s koliko malo novaca raspolažemo i i to u uvjetima koji nisu optimalni za sportaše.