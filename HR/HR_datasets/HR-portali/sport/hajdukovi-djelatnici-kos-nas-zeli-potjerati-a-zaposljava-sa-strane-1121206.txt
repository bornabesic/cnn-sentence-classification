Potrošeni sati sjednice Gradskog vijeća Splita, rasprave toliko predvidljive. Recimo, znalo se da će Luka Podrug biti žestok prema Hajdukovim brojkama, a da će mu biti spočitavano da je navijač Dinama, da će Srđan Gjurković pričati puno, a ne reći ništa, da će se Gojko Čepo ulagivati navijačima, da će neki sve to pametno prešutjeti, a da će ovi novi vijećnici poput Zdeslava Benzona pričati ne znajući puno o Hajdukovu poslovanju. Nakon potrošenih sati rasprave donesena je odluka da se Hajduku kredit od 30 milijuna kuna (preostali je dug oko 25 milijuna kuna) koji je trebao vratiti do kraja listopada ove godine, produlji do kraja listopada 2017. godine. Povratak juniora u 1. HNL To se znalo i prije sjednice, odlučeno je to u političkim kuloarima, a ova predstava bila je samo za javnost. Ali, Hajduk se barem pokazao u briljantnom svjetlu, član Nadzornog odbora Ante Šalinović vidio je u jednom trenutku da treba reagirati, pa je potkraj rasprave uzeo mikrofon i ostavio vijećnike bez riječi. Prije njegova istupa vodila se rasprava o Hajdukovu dugu koji je pojasnio šef financija Milan Prgomet. – Akumulirani gubitak raste, sada je na 139 milijuna kuna, ali to Hajduk ne treba platiti već je to stanje u odnosu na vrijednost kluba. Dug je 67 milijuna kuna, to je ono što Hajduk treba platiti – rekao je Prgomet. A Šalinović je pojašnjavao što će Hajduk napraviti u jednogodišnjem razdoblju. – Sretan sam zbog te dobronamjernosti prema Hajduku, čuo sam dosta i vidio da neki ne poznaju materiju, ali za to nisu krivi vijećnici. Svaku ćemo kunu vratiti, bilo to iz obveza grada prema infrastrukturi (stadion u Poljudu) ili kroz novac. Hajduk ništa nije dobio, niti će dobiti, već će vratiti kredit. Jednogodišnji ciljevi su jasni, a oni su poslovati pozitivno, napraviti rezultatski iskorak, razvoj omladinske škole, povratak juniora u Prvu ligu, infrastrkutura, a to znači uređenje pomoćnih travnjaka, povećanje efikasnosti Radne zajednice – objasnio je Šalinović. Inače, gradski vijećnici su prije sjednice dobili anonimno pismo Hajdukovih djelatnika o potezima predsjednika Ivana Kosa. – Uprava je maknula djelatnike s porte i zaposlila zaštitare, žele maknuti ljude koji održavaju teren i umjesto njih postaviti tvrtku Jadro, umjesto domara i čistačica žele posao dati privatnoj tvrtki Dodo – napisao je dio Hajdukovih zaposlenika. Kos je vijećnicima pojasnio što se točno događa. Kos: Ne iživljavam se – Želimo smanjiti troškove, a ne ponašati se kao pijani milijarderi. Angažiranje vanjskih tvrtki stoji nas isto kao i radnici na porti, a rade bolje. Radnicima koji rade na održavanju terena ponuđeno je da prijeđu u drugu tvrtku, ali nijedan nije prihvatio. Nisam došao nikoga izbacivati niti se iživljavati, ali moramo optimizirati poslovanje, jer ovako ne ide – zaključio je predsjednik Hajduka Ivan Kos. 