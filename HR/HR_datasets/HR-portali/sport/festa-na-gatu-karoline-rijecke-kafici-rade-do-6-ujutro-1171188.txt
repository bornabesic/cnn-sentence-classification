Izborni je dan, ali to je danas u Rijeci sporedna tema. Svi očekuju večerašnju utakmicu između Rijeke i Cibalije u 19 sati, a ako Rijeka pobijedi u gradu na Rječini sprema se prava fešta kakva se ne pamti - proslava prvog naslova nogometnog prvaka u povijesti. Od ranog jutra postavlja se pozornica i šankovi te videozid na Gatu Karoline Riječke za sve one koji nisu među 6000 sretnika koji su nabavili ulaznicu i koji će uživo pratiti utakmicu na Rujevici. Program počinje u 15 sati, a nakon prijenosa utakmice očekuje se koncert Blagdan banda i Koktelsa. Za slavlje se spremaju i riječki kafići koji su od grada dobili dozvolu večeras raditi cijelu noć, do 6 sati ujutro. - Ma bit će prava fešta kakva se ne pamti, radit ćemo cijelu noć kao i svi - rekao nam je konobar Branimir iz Public puba na riječkom Korzu. Iako se pomalo pribojavaju reprize iz 1999. kada su zbog sudačke kuhinje propustili pobijediti Osijek i osigurati naslov prvaka, nitko zapravo ne pomišlja da večeras neće pobijediti i osigurati naslov kolo prije kraja i gostovanja u Zagrebu na Maksimiru. - Ma proslavit ćemo naslov večeras, a idući vikend u Zagrebu će biti potvrda naslova i repriza fešte - rekao nam je navijač Rijeke koji naslov čeka više od 50 godina.