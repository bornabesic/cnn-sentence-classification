Piše se u zadnje vrijeme dosta o hrvatskim trenerima u inozemstvu... Bilić je svoj status na Otoku popravio nakon pobjede nad Tottenhamom pa je sada Igor Tudor na tapetu. Naime, hrvatski trener u Galatasaray je stigao 15. veljače, no u deset utakmica osvojio je samo 13 bodova izgubivši derbije protiv vodećih momčadi – Beşiktaşa, Fenerbahçea i Başakşehira, a njegov je Galatasaray nakon 30 kola na četvrtom mjestu i ima četiri boda više od petog Trabzonspora te mu prijeti da izgubi i mjesto u Europskoj ligi. Turski mediji pisali su kako je Tudor na izlaznim vratima i da će vjerojatno dobiti otkaz, a onda ih je on prestigao i podnio ostavku nakon poraza od Kasimpaşe (3:1) na svojoj Türk Telekom Areni. Govorilo se kako su igrači bili kap koja je prelila čašu jer su ga tužakali vodstvu kluba pa je on konstatirao da se s njima ne može raditi i odlučio je napustiti Istanbul. No izgleda da je promijenio mišljenje nakon razgovora s predsjednikom kluba Dursunom Özbekom. – Normalno da je predsjednik nervozan. No razgovarali smo o utakmici i raznim stvarima, a priče o tome da su mi igrači okrenuli leđa lažne su jer je u našoj svlačionici suprotna situacija. Ne podnosim ostavku jer radimo dobro i atmosfera je odlična. U meni nije problem – rekao je Tudor turskim medijima, ugasio glasine i, izgleda, do daljnjeg ipak ostao na klupi Galatasaraya. 