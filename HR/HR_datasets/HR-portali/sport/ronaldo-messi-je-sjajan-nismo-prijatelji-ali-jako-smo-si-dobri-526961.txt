Iako se njihovi obožavatelji ne podnose, navijači njihove dvije momčadi ne mogu se smisliti, a u medijima se stalno poteže pitanje tko je bolji, dvojica najboljih nogometaša današnjice Cristiano Ronaldo i Leo Messi izrazito cijene jedan drugoga. - Usporedbe nas dvojice? Ma to je priča za medije, znam da to morate raditi da biste prodali svoj proizvod. Nije to samo u nogometu slučaj, tako je i u tenisu, Formuli 1, bilo kojem sportu. Takav je naš život - rekao je Cristiano Ronaldo u razgovoru za argentinski Fox. I dok ga mnogi vide kao izrazito arogantnog na terenu, Ronaldo sve češće u javnim nastupima pokazuje da je zapravo sasvim suprotan. Iako su mu pitanja o Leu Messiju već navrh glave, o svom ljutom rivalu nema ružne riječi. - Imamo jako dobar odnos, ne idemo zajedno na večere, ne posjećujemo se kao prijatelji, no jako ga poštujem. Sjajan je igrač, smatram ga kolegom, a ne protivnikom ili rivalom. Ne mogu reći da smo veliki prijatelji, no imamo jako dobar odnos, pa posljednjih desetak godina družimo se na dodjelama nagrada i igramo jedan protiv drugoga - kaže Ronaldo.