Hrvatska tenisačica Ana Konjuh zaključila je svoj nastup na Roland Garrosu porazom u 2. kolu od Poljakinje Magde Linette 0-6, 5-7. Konjuh je očajno ušla u meč. Izgubila je tri svoja servisa i do kraja seta ostala na nuli. Poljakinja je za svega 18 minuta dobila prvi set rezultatom 6-0. U drugom setu Konjuh je zaigrala bolje i već u prvom gemu je načinila 'break' i potom povela 2-0. Nažalost, 25-godišnja Poljakinja je vrlo brzo vratila izgubljeni servis izjednačivši na 2-2. Konjuh je kod rezultata 4-4 još jednom oduzela servis suparnici, no njezina prednost je kratko trajala i 95. tenisačica svijeta je već u idućem gemu vratila izgubljeni servis izjednačivši na 5-5. Linette je potom povela 6-5 te još jednim oduzetim servisom zaključila meč. Za Konjuh je ovo bio treći nastup na Roland Garrosu i treće ispadanje u drugom kolu, a nakon meča je otkrila da je imala zdravstvenih problema: - Ujutro sam se probudila s mučninom. Ne znam od čega, valjda zato što se nisam naspavala. Ipak, izašla sam na teren i pokušala igrati. No, jasno je da sam igrala ispod svoje razine. U prvom setu uopće nisam bila na terenu, što je ona iskoristila. U nastavku meča sam pokušala sve ne bih li se vratila u meč, imala svoju priliku jer sam kod 5-4 servirala za set, no nisam izdržala. Drago mi je zbog nje, Magda i ja smo dobre prijateljice, igramo na Roland Garrosu zajedno u paru i želim joj svaku sreću u nastavku turnira. Nešto kasnije na teren je izašao najbolji hrvatski tenisač Marin Čilić i slavio bez većih problema. U treće kolo plasirao se pobjedom protiv Konstantina Kravčuka 6-3, 6-2, 6-2. Prvi hrvatski reket je tijekom meča pet puta oduzeo servis svojem suparniku iskoristivši pet od 10 break lopti. S druge strane 32-godišnji Rus je imao samo jednu loptu za obrat koju nije iskoristio. Čilić je u prvom setu načinio 'break' kod rezultata 2-1 i zatim mirno priveo set kraju. U drugom setu je startao s dva oduzeta servisa i vodstvom 4-0 nakon čega je završnica seta bila rutina. U trećem setu Čilić je još dva puta oduzeo servisu ruskom tenisaču za uvjerljivih 6-2. Čilića, koji je postavljen za sedmog nositelja, u trećem kolu će igrati protiv pobjednika dvoboja između Španjolca Davida Ferrera i Feliciana Lopeza. Najboljem hrvatskom tenisaču ovo je 11. nastup na Roland Garrosu i do sada nikada nije prošao dalje od osmine finala.