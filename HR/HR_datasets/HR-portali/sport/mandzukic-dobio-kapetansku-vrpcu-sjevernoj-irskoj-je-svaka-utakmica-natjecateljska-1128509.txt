Izabranici Ante Čačića uspješno su zaključili susret s Islanđanima (2:0) te u utorak u Belfast igraju prijateljsku utakmicu sa Sjevernom Irskom. Kapetansku će vrpcu u odsutnosti Luke Modrića, Ivana Rakitića i Vedrana Ćorluke ponijeti napadač Juventusa Mario Mandžukić. - Svima nam je drago da smo utakmicu s Islandom odradili kako smo i priželjkivali. Pobijedili smo u teškim uvjetima, bez navijača, i jako smo sretni zbog tog uspjeha. Sada ovo okupljanje želimo završiti na najbolji mogući način. Imamo dosta sjajnih mladih igrača i lijepo mi je biti dio takve momčadi. Sjeverna Irska je dobra, za njih nema prijateljske utakmice - njima je svaka natjecateljska. Moramo se i mi tako postaviti, imamo kvalitetu, i bit će to dobra utakmica - najavio je Mario Mandžukić, piše HNS. Ovogodišnja europska smotra za Hrvatsku je završila nesretnim porazom od Portugala u osmini finala, ali na putu prema Rusiji Vatreni opet pružaju dobre partije. - Svima nam je bilo teško poslije Portugala, ali ostavili smo to iza sebe. Sadašnji rezultati najbolje pokazuju da smo okrenuli novu stranicu, pokazujemo dobru igru i zajedništvo na terenu. Želimo ostvariti plasman na SP, imamo sjajnu momčad - kaže Mandžukić. Sjeverna Irska također je igrala na Europskom prvenstvu u Francuskoj te ušla u osminu finala. - Na Europskom prvenstvu bili smo koncentrirani na svoje nastupe, nismo mnogo stigli pratiti druge momčadi, ali znamo neke sjevernoirske igrače i mislim da nas domaćin neće iznenaditi. Drugi su u kvalifikacijskoj skupini za Svjetsko prvenstvo, uvjerljivo su svladali Azerbajdžan. Izbornik i stručni stožer dobro će nas pripremiti, kao i svaki puta do sada - zaključio je Mario Mandžukić. >>Tjednik Max! i sport Večernjeg lista pratite i na Facebooku 