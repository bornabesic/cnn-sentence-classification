Na nogometu je prebio suparničkog igrača, uhvaćen je s marihuanom, a 14 mjeseci je nosio zatvoreničku narukvicu. I, da, bio je dva tjedna u zatvoru. Njegovo ime je Anthony Joshua (27) i umjesto u zatvoru, sutra će na Wembleyu pred 80.000 gledatelja boksati protiv legendarnog Vladimira Klička. - Kad sam dospio u zatvor, shvatio sam da su unutra samo idioti. Bio sam dva tjedna, a mogao sam isto tako dobiti i 10 godina. Mogao sam još biti unutra. Bio mi je to poziv na buđenje. Nakon izlaska iz zatvora vratio sam se majci u stan i upisao zidarski tečaj - ispričao je Joshua. Sa 16 godina igrao je nogomet i 100 metara je trčao ispod 11 sekundi. Tijekom jedne utakmice, prebio je protivničkog igrača. - Primio sam ga za vrat i bacio preko leđa. Nisam bio svjestan svoje snage, a i on je nezgodno pao. Srećom, dobio sam samo sudski ukor. Sa 17 se odselio od majke, živio u hostelu te s prijateljima sudjelovao u uličnim tučnjavama. A onda ga je rođak odveo u lokalni boksački klub i tu je sve počelo. Izabran je u reprezentaciju, ali 2011., godinu dana prije OI-ja u Londonu, policija ga je zaustavila zbog prebrze vožnje, a u torbici mu je pronađena marihuana i još ktome bio je u trenirci reprezentacije Velike Britanije. I opet je izbjegao zatvor i dobio 100 sati dobrotvornog rada, no boksački savez ga je suspendirao. - Drago mi je zbog toga jer me to probudilo. Ne toliko optužba koliko mi je bilo žao prijatelja, majke, ali i boksa. No u savezu su očito shvatili kakav se talent krije u ovom boksaču te su ga naknadno pozvali na Europsko prvenstvo. I tako je Joshua praktički bez treninga otišao na EP i - ušao u četvrtfinale. Nakon toga išao je i na Svjetsko prvenstvo u Azerbajdžan, a njegova majka, koja nikad nije bila niti na jednom meču do tada, gledala je doma uz TV... - Bila sam jako nervozna, cijelo vrijeme sam brisala čelo s ručnikom. Htjela sam gledati meč, ali nisam htjela gledati kako ga netko udara. Nisam znala što da radim - kaže gospođa Yeta. Godinu dana kasnije Anthony je u Londonu postao olimpijski pobjednik. Majka Yeta tad je prvi put meč gledala uživo. - Ponosna sam na njega. Odbio je 50.000 funti da odmah krene u profesionalce. Iako je kupio kuću od pola milijuna eura, u kojoj živi majka njegova djeteta, 1,5 godišnjeg Josepha, Joshua još živi s majkom u gradskom stanu koji joj je poklonio čim je počeo ozbiljnije zarađivati. - Izbjegavanje zatvora za Anthonyja je bila prekretnica u životu. On je zločesti dečko koji se trudi biti dobar. Boks mu je spasio život. Uz boks se naučio disciplini i kako koristiti to svoje veliko tijelo - rekao je Joshuin promotor Eddie Hearn. Iako je sada svjetski prvak i naslov brani protiv veličanstvenog Klička, njegova majka najčešće priča upravo o olimpijskom zlatu. - Zlato na Olimpijskim igrama je nevjerojatan uspjeh. Uvijek je imao tu vrlinu da se može u potpunosti posvetiti čemu god želi. Jako sam ponosna na njega, jako - zaključila je Anthonyjeva majka. 