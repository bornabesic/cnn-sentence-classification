Svjetska nogometna federacija u četvrtak je objavila prijedlog koliko bi koja kontinentalna federacija trebala dati reprezentacija na SP 2026. godine, na kojem će umjesto dosadašnjih 32 sudjelovati 48 momčadi. Po tom prijedlogu Europa bi trebala dati 16 sudionika umjesto dosadašnjih 13. Prijedlog je sastavio Odbor za prošireni turnir svjetskog prvenstva, a konačnu odluku donijet će Fifino Vijeće na zasjedanju u Bahreinu u svibnju ove godine. Prijedlog predviđa da Europa daje 16 reprezentacija, Afrika devet, Azija osam, Južna Amerika šest, CONCACAF zona (Sjeverna i Srednja Amerika te Karibi) šest i Oceanija jednu. Za dva preostala mjesta borit će se šest reprezentacija na turniru kojeg će organizirati domaćin SP-a. Na tom turniru neće biti reprezentacije iz Europe, konfederacija domaćina SP-a dat će dva predstavnika, a ostale konfederacije po jednog. Također, domaćin SP-a će se automatski kvalificirati, a konfederacija iz koje dolazi domaćin imat će jedno mjesto manje na SP-u. Podsjetimo, u siječnju ove godine na prijedlog predsjednika Fife Giannija Infantina Fifino Vijeće donijelo je odluku o povećanju broja sudionika na svjetskim nogometnim prvenstvima s 32 na 48 reprezentacija, počevši sa SP 2026. godine. Po tom prijedlogu iz siječnja ove godine 48 reprezentacija bit će podijeljeno u 16 skupina s po tri momčadi. U nokaut fazu plasirat će se po dvije ekipe iz svake skupine, odnosno ukupno 32 momčadi. Dosad je iz Europe dolazilo 13 reprezentacija, iz Afrike pet, Azija je davala četiri momčadi, Južna Amerika pet, a CONCACAF zona (Sjeverna i Srednja Amerika te Karibi) tri reprezentacije. Još dvije momčadi su dolazile iz interkontinentalnih kvalifikacija (dvoboj predstavnika CONCACAF zone i Oceanije, te Južne Amerike i Azije). 