Kako se osjećam? Super, jer odlazim iz sredine u kojoj me ne žele, prve su riječi Marija Tota, nakon skandala u Istri. Tot je preuzeo Istru u veljači ove godine i odmah na debiju pobijedio Lokomotivu, da bi nešto kasnije uzeo bod vjerojatnom prvaku, Rijeci. Istrina igra je dobila glavu i rep, no prije dva tjedna igrači su Totu odlučili okrenuti leđa. Prvo nisu htjeli da putuje s njima u autobusu, da bi kulminiralo uoči utakmice, kada su se stali na aut liniji i okrenuli mu leđa. - To nikad u životu nisam doživio, niti neću. Zapravo, to nitko nikada nije doživio. Sin mi je od šoka završio na Hitnoj! Ne mogu vjerovati da se to dogodilo. Pa ta slika je išla u cijeli svijet, svi su vidjeli tu sramotu - kaže Tot, koji nije trener koji će podići glas, vrlo je razuman i smiren. No, ovo je čak i njega izbacilo iz takta. - Bila je ovo jedna od najuspješnijhih sezona u povijesti Istre, a ja dobijem otkaz!? Eto, to je klupska odluka.  Maksimirsko "NE" Totu šokiralo je i Ivajla Peteva. Zapravo, šokiralo je sve. - Jesam li u poluvremenu bio u svlačionici? Ma, zapravo... Ma, bolje da ništa ne pričam, duga je to priča. Zatečen sam da mi se ovo moglo dogoditi - završio je Tot. Igrači su kvarljiva roba, ako te oni uzmu za zub, gotov si, Ćirino je geslo. I tu je Ćiro apsolutno u pravu. Niti jedan trener ne može protiv svlačionice. Nije mogao Jose Mourinho, kada su mu Hazard i društvo okrenuli leđa. Završilo je otkazom Mourinhu. Marijo Tot, vrlo smiren i pametan trener, cijelu je karijeru igrao po pravilima. No, našao se u društvu s "divljeg zapada". A tu pravila ne vrijede... Nakon pažljivog promišljanja nastalih okolnosti i dugotrajnih razgovora s trenerom prve momčadi, izvršni direktor NK Istra 1961 Michael Glover donio je odluku o raskidu ugovora s trenerom prve momčadi Marijom Totom, stoji na stranicama pulskog prvoligaša Istre 1961. Kraj je to tragikomične predstave u pulskom prvoligašu koja je svoj vrhunac doživjela na utakmici s Dinamom u Maksimiru kada su nogometaši Istre teatralno okrenuli leđa svom treneru kojeg će zamijeniti njegov pomoćnik. 'Izvršni direktor Michael Glover želi javno zahvaliti gospodinu Totu za sav njegov neumorni rad u NK Istra 1961 i želi mu sve najbolje u budućoj karijeri. Poziciju privremenog trenera prve momčadi do kraja sezone će preuzeti dosadašnji pomoćni trener Darko Raić-Sudar', objavila je Istra. .