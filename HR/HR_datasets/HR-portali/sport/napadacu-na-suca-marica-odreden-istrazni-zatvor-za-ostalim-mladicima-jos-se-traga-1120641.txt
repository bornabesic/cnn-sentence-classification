Istražni sudac Županijskoga suda u Splitu odredio je u srijedu popodne istražni zatvor 22-godišnjaku protiv kojeg je policija danas podnijela kaznenu prijavu zbog nanošenja teških ozljeda u pokušaju nogometnom sucu Bruni Mariću, doznaje se na sudu. Državno odvjetništvo tražilo je istražni zatvor za 22-godišnjaka zbog mogućeg utjecaja na svjedoke i ponavljanja kaznenog djela. Kako se neslužbeno doznaje, osumnjičeni mladić već je bio prekršajno prijavljen za slična djela. Napadača su jučer zadržali i policiji predali gosti i osoblje restorana "Epetium" u Stobreču, gdje je skupina maskiranih mladića šipkama i drvenim palicama napala Brunu Marića. S nogometnim sucem u društvu je bio odvjetnik Vladimir Gredelj. Marić je odmah prevezen u splitsku bolnicu, gdje ga je čuvala policija. Kako je za Hinu jutros rekao odvjetnik Gredelj, njega i Marića na povratku u Zagreb kasno sinoć policija je pratila do Zadra, a kući su stigli oko dva sata poslije ponoći. Splitska policija i dalje traga za ostalim napadačima, a trebali bi joj pomoći mogući tragovi na šipkama i drvenim palicama koje su maskirani napadači bacili prije nego što pobjegli. >> Marić napustio bolnicu. Imao je niz hematoma, odrezali su mu prsten s ruke. Gredelj: Nevjerojatnu sam mržnju vidio u očima huligana! 