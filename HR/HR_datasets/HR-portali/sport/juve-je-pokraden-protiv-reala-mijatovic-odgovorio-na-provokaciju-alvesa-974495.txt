Foto: Getty Images / Guliver Image KAKO se bliži finale Lige prvaka, tako raste pritisak između Juventusa i Real Madrida. Talijanski i španjolski velikani sudarit će se večeras u Cardiffu od 20:45 sati, a uoči dvoboja za naslov europskog prvaka bivši igrač Barcelone a sadašnji član Stare dame Dani Alves odlučio je bocnuti rivala iz Madrida. Brazilac je prokomentirao pobjedu Reala nad Juventusom 1998. godine u Amsterdamu, gdje je Predrag Mijatović zabio za pobjedu Merenguesa 1:0. Međutim, do dan danas Bianconeri tvrde kako je Crnogorac gol zabio iz zaleđa, a isto je potvrdio i Alves. "Postoji neka vrsta antagonizma jer je Real 1998. godine protiv Juventusa osvojio naslov golom iz ofsajda", ispalio je Alves, ali tu nije stao... "Želimo pobijediti Real. Duga je moja povijest s njima, ali ovo večeras neće biti dvoboj Alvesa i Reala, nego Juventusa i Reala. Kako god, vjerujemo da ćemo slaviti na kraju", zaključio je desni bek.  A, na njegovu provokaciju mirno je odgovorio njegov sunarodnik Marcelo... "Svi znamo što Alves želi pokušati, no neće mu uspjeti", kazao je lijevi bek Reala. Međutim, na sve je odlučio otvoreno odgovoriti strijelac Mijatović, koji tvrdi kako zaleđa nije bilo u Amsterdamu. "Ne želim se pravdati Juventusu, Alvesu i njihovim navijačima. Zaleđe nije bilo i ne zanima me što oni misle i kako žele opravdati taj poraz. Alves je sjajan nogometaš, igrao je fantastično u Sevilli, Barceloni i sada u Juventusu, ali nikad nije bio pametan kada su u pitanju izjave. Također, kao što je to bilo u Lisabonu i Milanu, i sada imam dobar osjećaj uoči finala. Real ima sve da bi osvojio 12. naslov prvaka Europe. Slavit ćemo s 2:0", zaključio je Mijatović.