Košarkaši Brooklyn Netsa upisali su i osmi poraz u zadnjih 10 utakmica nakon što su na parketu svog Barclays Centra izgubili od Utah Jazza 89:101. Bio je to ukupno 25. poraz Netsa ove sezone uz osam pobjeda što je najgori skor lige. Svega osam pobjeda ima i Philadelphija, no 76ersi imaju i poraz manje. Brooklyn se odlično držao prve tri četvrtine, no igra gostiju se u zadnjoj dionici posve raspala. Na startu posljednje četvrtine bilo je 70:70, no posljednjih 12 minuta domaćin je dobio 31:19 za uvjerljivih 101:89. - U posljednjoj četvrtini smo odigrali fantastičnu obranu, to je bio ključ naše pobjede - kazao je trener Jazza Quin Synder. Goste je do 22. pobjede sezone predvodio Gordon Hayward sa 30 koševa, dok su Rodney Hood, Rudy Gobert i Shelvin Mack dodali po 15 koševa. Gobert je imao i 16 skokova za njegov 24-ti "double-double". U redovima Netsa najefikasniji su bili Trevor Booker sa 17 koševa i 15 skokova, te Brook Lopez sa 14 koševa. Bojan Bogdanović je za 26 minuta zabio osam koševa uz šut 4-7, a dodao je i tri skoka i jednu asistenciju. LA Clippersi su u Staples Centru pobijedili Phoenix Sunse 109:98 prekinuvši niz od šest uzastopnih poraza. Clipperse su predvodili J.J. Redick sa 22 i Jamal Crawford sa 18 koševa, dok je DeAndre Jordan zabio devet koševa uz čak 20 skokova. U redovima Sunsa koji su upisali četvrti poraz u zadnjih pet susreta, te osmi u posljednjih 10 utakmica, najefikasniji su bili T.J. Warren sa 24 koša i osam skokova, te Eric Bledsoe sa 22 koša, osam skokova i devet asistencija. Dragan Bender je za goste odigrao pet minuta uz jedan promašeni šut i dva skoka. Orlando je na gostovanju pobijedio NY Knickse 115:103 nanijevši domaćinu peti poraz u nizu. Goste su predvodili Jodie Meeks sa 23 koša, te Serge Ibaka i Aaron Gordon sa po 22 koša. Mario Hezonja je dobio samo dvije minute tijekom kojih nije uputio niti jedan šut, dok Damjan Rudež nije nastupio. Kod domaćina najefikasniji su bili Carmelo Anthony sa 19 koševa i sedam skokova, te Derrick Rose sa 18 koševa. Chicago Bullsi su na svom parketu pobijedili Charlotte Hornetse 118:111 uz sjajnu predstavu Jimmyja Butlera koji je postigao 52 koša, uz 12 skokova i šest asistencija. Butler je postao osmi igrač koji je ove sezone zabio 50 i više koševa, a prije njega to je uspjelo Jamesu Hardenu, Russellu Westbrooku, Isaiah Thomasu, DeMarcusu Cousinsu, Johnu Wallu, Anthonyju Davisu i Klayju Thompsonu. Ozlijede i bolest nisu spriječili novu pobjedu prvaka. Cleveland je kod kuće pobijedio New Orleans 90:82. LeBron James je igrao s gripom koja trese svlačionicu Cavsa i utakmicu je završio sa 26 koševa, dok je Channing Frye zabio 14 koševa. Kevin Love je dodao 12 koševa i 11 skokova prije nego što je zbog trovanja hranom morao napustiti teren u posljednjoj četvrtini. Prije kraja susreta parket Quicken Loans Arene je zbog gripe morao napustiti i trener Cavsa Tyronn Lue. - Bez obzira što nam je bilo teško zbog ozljeda i bolesti, morali smo pronaći način da to prebrodimo i ostvarimo pobjedu - kazao je James. Najefikasniji u poraženoj momčadi bili su Anthony Davis i Buddy Hield sa po 20 koševa. Rezultati: LA Clippers - Phoenix 109:98 (Dragan Bender je za Phoenix igrao pet minuta bez postignutog koša) Golden State - Denver 127:119 Brooklyn - Utah 89:101 (Bojan Bogdanović je za Brooklyn zabio osam koševa uz šut 4-7) New York - Orlando 103:115 (Mario Hezonja je za Orlando igrao dvije minute bez koša, dok Damjan Rudež nije nastupio) Chicago - Charlotte 118:111 Houston - Washington 101:91 Cleveland - New Orleans 90:82 Milwaukee - Oklahoma City 98:94 