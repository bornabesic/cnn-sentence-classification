U tenisu je zatišje, tek neki od najboljih igrača i igračica - među njima i naš Ivan Dodig - igraju ekshibicije na turnirima Azijske lige. Ostali se ili odmaraju (tenisačice uglavnom na toplim morima) ili su već počeli pripreme za novu sezonu. Za tenisače ona počinje 2. siječnja. Marin Čilić i Borna Ćorić nastupit će u Chennaiju (Indija), na turniru koji je Marin dva puta osvajao (2009. i 2010.), dok će Ivo Karlović sezonu otvoriti u Dohi (Katar). Sva trojica poslije iščekuju Australian Open. Tenisačice kreću u Aucklandu (Novi Zeland) gdje će od naših na glavnom turniru nastupiti Ana Konjuh (na slici) i Mirjana Lučić-Baroni. Ana će prije Australian Opena odigrati još i Hobart (Australija, Tasmanija). Donna Vekić morat će u kvalifikacije.