Mario Mandžukić ponovno je oduševio onime što ga krasi – nevjerojatnom borbenošću! Juventus je u Rimu osvojio talijanski kup protiv Lazija (2:0), a hrvatski napadač odigrao je cijeli susret za torinsku momčad. U 45. minuti završio je krvave glave nakon sudara s Bastosom iz Lazija, no borbeni napadač vratio se na teren nakon što mu je pružena pomoć. Zbog toga mu talijanski mediji danas ispisuju hvalospjeve, ponovno je njihov heroj. – Nakon što je zbog udarca u arkadu krvario kao Rocky, vratio se još jači nego prije i na kraju odradio uobičajenu dozu 'kopanja' – piše Gazzetta, a Tuttosport navodi: – Super Mario ponovno je nosio križ za cijelu njegovu momčad. Mandžina borbenost oduševljava i navijače koji ga hvale na društvenim mrežama. – Dodaš loptu Mandžukiću i siguran si. Zapravo, siguran je i mir u svijetu, zaštita okoliša, svi smo sigurni – napisao je na Twitteru jedan navijač, a drugi je pak poručio: – Vjerojatno mu u svlačionici nisu zašili, nego zavarili glavu. Hrvatski napadač ove sezone zabio je samo devet pogodaka, no njegova uloga u momčadi od iznimne je važnosti za trenera Massimiliana Allegrija pa mu Juventus nudi produljenje ugovora do 2020. godine, prema kojem bi mu godišnja plaća trebala porasti sa 3,5 na 5 milijuna eura. 