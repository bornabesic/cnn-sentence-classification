U ovom trenutku Marija Šarapova teško da će renkingom izboriti kvalifikacije za Wimbledon, nada se pozivnici koju je dobila za Stuttgart, Madrid, Rim, a vjerojatno će je dobiti i za Roland Garros.  Zapravo, dobit će je za skoro svaki turnir je nastupom donosi zaradu organizatorima. Skoro svaki jer još se ne zna što će biti s Wimbledonom i hoće li All England Club dati 'wild card' igračici koja je pala na dopinškom testu. - Ako se prijavi za pozivnicu, razmotrit ćemo njezin slučaj, kao i slučajeve ostalih tenisačica. Imamo praksu prema kojoj dodjeljujemo pozivnice i tako će biti i ove godine - rekao je prvi čovjek All England Cluba Philip Brook. Šarapova se priprema kao da će igrati na Wimbledonu. BBC piše da njezin tim pregovara s britanskim teniskim savezom oko pozivnice za Aegon Classic u Birminghamu u lipnju, turniru koji je zagrijavanje za Wimbledon. - Misle da su napravili pravu stvar, ali možda su trebali razmisliti o posljedicama. Rekao sam što mislim o tome. Organizatori rade sve da bi prodali karte i povećali gledanost - rekao je Andy Murray. Ruskinja nije igrala u Birminghamu od 2010. godine, a isti tjedan na rasporedu je i Quenn's Club koji je posljednjih godina doveo veća teniska imena. No ako Šarapova dobije pozivnicu, turnir u Birminghamu izaći će iz te sjene. 