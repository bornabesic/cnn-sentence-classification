Cibona je imala dug od oko 40 milijuna kuna, a onda su vjerovnici pristali na predstečajnu nagodbu kojom im je Cibona trebala isplatiti 17 milijuna kuna. Priča o gašenju Cibone ponovo je aktualna. Klub je već dugo u teškim financijskim problemima kojima se i dalje ne nazire kraj, a donedavni predsjednik Aco Petrović otkrio je za Sportske novosti kako bi se klub uskoro mogao ugasiti. Aco Petrović otišao je s mjesta izvršnog direktora krajem prosinca nakon što je klub naprasno,usred sezone, prodao najboljeg igrača Antu Žižića. “U klubu sam od 1976. godine, bio sam tu igrač, trener, predsjednik kluba i žalim podići svoj glas da bih upozorio da 1. lipnja, a govorim to s gotovo stopostotnom sigurnošću, Cibone više neće biti. Pozivam ovim putem sve ljude kojima je Cibona na srcu, čiji je ona bila dio života, mladosti, prošlosti da dođu u srijedu na tribine, neka obuku nešto plavo jer svjedočimo jednoj od posljednjih utakmica u povijesti ovog velikog kluba”, poručio je Petrović. “U utorak će biti 69. dan otkako je Cibona morala krenuti s plaćanjem predstečajnih rata. Do sada nije platila ništa, niti lipu, a imam informacije da se nitko iz kluba i ne javlja vjerovnicima, koji su tražili objašnjenje. Ako takvo stanje potraje do 1. lipnja, bit će to 90 dana neplaćanja, a znam pouzdano da će netko od vjerovnika to prijaviti i tada zakonski nastupa stečaj, odnosno kraj Cibone”, objasnio je Petrović. Cibona je imala dug od oko 40 milijuna kuna, a onda su vjerovnici pristali na predstečajnu nagodbu kojom im je Cibona trebala isplatiti 17 milijuna kuna. Petrović tvrdi da Cibona već 69 dana nije isplatila rate (oko 200 kuna mjesečno) svojim vjerovnicima i da ako nešto ne plate, od 1. lipnja neće ni postojati. Petrović je kazao kako ne vjeruje da bi do toga došlo čak i da je on ostao, a tvrdi kako ni gradonačelnik Milan Bandić nije ništa poduzeo. “U prosincu su u Ured gradonačelnika stigli ljudi koji su željeli investirati u klub. Bilo im je tada rečeno da će im se javiti, međutim, to se nije dogodilo. Zašto, ne znam”, kaže Petrović. “Želio sam reagirati jer na dijelu je, bojim se, tihi scenarij gašenja kluba, a nitko ne reagira. Iako je teško ne biti patetičan ili populističan u ovim trenucima, ovo je doista slučaj u kojemu možda Cibonu, uz koju smo svi odrastali i koju pamtimo, gledamo u ovom obliku možda samo u sljedećih nekoliko utakmica – računam tu na drugu utakmicu polufinala i na utakmice u finalu doigravanja, u koje će, vjerujem Vukovi ući. Stoga pozivam sve da se na dostojanstven način oprostimo od tog velikog kluba i emocija koje smo nosili uz njega. Obucimo nešto plavo, dođimo na tribine, barem to jer Cibona je zaslužila velik oproštaj. Barem nešto”, kaže Petrović. Postoje naznake da bi se nešto moglo pokrenuti, postoje navodno neke naznake da bi se do kraja tjedna mogao pronaći neki novac kojim bi se malo smirila situacija. Spominje se i neki novi plan za rješavanje problema u kojem bi Cibona zadržala ime u nekom drugom sportskom programu, ali klub sam po sebi, zajedno sa svom poviješću koju nosi, prestao bi postojati preko noći. Jasno, samim time bi prestale bi postojati i obveze prema vjerovnicima. 