LEWIS HAMILTON pobjednik je VN Španjolske nakon što je zahvaljujući strategiji pobijedio Sebastiana Vettela u Ferrariju koji je poveo na startu utrke. Vettel je sjajno startao i preuzeo vodstvo ispred Hamiltona i Bottasa koji je dotaknuo Raikkonena i gurnuo ga u Verstappena nakon čega oboje odustaju zbog slomljenoga ovjesa. Alonsa je izgurao Massa u drugom zavoju pa je Španjolac morao na šljunak i izgubio nekoliko pozicija. Force Indijini vozači dobro su startali i profitirali od incidenata ostalih vozača pa su u prvom krugu bili peti (Perez) i šesti (Ocon), iza Vettela, Hamiltona, Bottasa i Riccarda. Massa je u četvrtom krugu morao promijeniti puknutu prednju desnu gumu i prednje krilo, a Vettel je prvi od vodećih ušao u boks u 15. krugu i stavio novi set soft guma, nakon čega se vraća na četvrto mjesto iza Ricciarda kojeg ubrzo prestiže uz pomoć DRS-a. Hamilton je u boks ušao u 21. krugu i stari soft zamijenio novim mediumom i vratio se iza Vettela koji prestiže Bottasa u 25. krugu u prvome zavoju. Bottas je prvi puta u boks ušao tek u 27. krugu i uzeo novi set mediuma. Vandoorne je odustao u 34. krugu nakon kontakta s Massom u prvom zavoju koji ga je pokušao prestići s unutarnje strane. Nakon što je Vettel obavio svoje drugo zaustavljanje u 38. krugu i uzeo novi set mediuma, izašao je točno ispred Hamiltona na soft gumama koji je promjenu guma obavio krug ranije i s kojim se dodirnuo u prvom zavoju, a Britanac se požalio svojoj momčadi na radio da je to bio opasan potez. Bottas je odustao u 29. krugu nakon kvara na motoru, a Hamilton je nastavio pritiskati Vettela i prestigao ga u 44. krugu što se pokazao kao ključan potez utrke. Britanac je u 57. krugu imao gotovo četiri sekunde prednosti ispred Nijemca i bilo je jasno da nijedan od vodeća dva vozača više neće ići u boks.  Hamilton je slavio s 3.5 sekundi prednosti ispred Vettela, treći je završio Ricciardo u Red Bullu, a bodove su osvojili još i vozači Force Indije Perez i Ocon, Hulkenberg u Renaultu, Wehrlein u Sauberu te Sainz i Kvyat u Toro Rossu.  Embed from Getty Images   Force India je tako postala jedina momčad koja je na svih pet utrka 2017. bodove osvajala s oba vozača čime su učvrstili četvrto mjesto u poretku konstruktora i trećem Red Bullu se približili na 19 bodova. Wehrleinovim sedmim mjestom Sauber je osvojio prve bodove u sezoni pa McLaren Honda jedina nije osvojila ni bod u 2017. Vettelovo vodstvo u poretku vozača smanjeno je na šest bodova nakon prvih pet utrka sezone, a Mercedes je povećao prednost nad Ferrarijem na osam bodova.