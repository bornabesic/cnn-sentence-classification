Nema toga što Ivan Perišić (28) ne može. Vrhunski je nogometaš, član je Intera i traže ga najveći svjetski klubovi, no hrvatski nogometaš je i svestrani sportaš. Znaju to i organizatori velikog turnira u odbojci na pijesku u Poreču te su pozvali Perišića da i on zaigra. A Ivan? Bio je oduševljen i prihvatio je poziv. Najbolji svjetski igrači u Poreču će nastupati od 27. lipnja do 2. srpnja, no bez obzira na njihovu veličinu, najveća zvijezda turnira ipak će biti baš Perišić. Hrvatski nogometni reprezentativac nastupit će u paru s prijateljem Nikšom Dell’Orcom, no da bi igrao na porečkom užarenom pijesku, Perišić je morao dobiti dozvolu Međunarodnog odbojkaškog saveza.  Srećom, problema nije bilo te je Ivan dobio zeleno svjetlo. Perišić obožava odbojku na pijesku, nema ljetnih praznika da je ne zaigra s prijateljima. Na društvenim mrežama nerijetko objavljuje snimke svojih utakmica. - Mislim da bih bio vrhunski i da sam trenirao tenis, odbojku ili košarku. Često odem na košarkaške utakmice Milana, čiji je trener Jasmin Repeša - rekao je Perišić. Ivan je nedodirljiv i u tenisu među hrvatskim reprezentativcima, a odličan je u stolnom tenisu. Eto, nema toga u čemu nije dobar.