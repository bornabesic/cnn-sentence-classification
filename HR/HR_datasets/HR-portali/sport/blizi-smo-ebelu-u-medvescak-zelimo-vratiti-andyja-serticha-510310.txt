Damir Gojanović sa strepnjom je gledao prema ledu. Igrala se hokejaška utakmica, a Medveščak je na raspolaganju imao samo 13 igrača i dva golmana. Tek dvije i pol navale. I to na oproštaju od KHL-a. A došli su i navijači, u Ledenoj se natiskalo gotovo 5000 ljudi. Svi su željeli biti dio povijesti, pozdraviti se od druge najjače hokejaške lige na svijetu, koja se u Zagrebu igrala četiri sezone. - Iskreno, mislio sam da bi nas Vitjaz mogao pobijediti s puno razlike, no dečki su odigrali možda i jednu od najboljih utakmica - rekao je Gojanović. Hokejaši Medveščaka nisu dobili hollywoodski završetak, Vitjaz je došao s 22 igrača i u konačnici pobijedio 5-3, no 15 'medveščakovaca' na kraju utakmice dobilo je ovacije. Ispred svlačionice Gojanović je već razmišljao o novoj sezoni, budućnosti kluba. - Bliže smo tomu da iduće sezone opet igramo u Ebelu. Austrijanci nas žele, a od Rusa nisam dobio još nikakvu povratnu informaciju - rekao je Gojanović. Medveščakov predsjednik shvatio je već i prije mjesec i pol dana da je ovo gotovo sigurno posljednja sezona kluba u KHL-u. Zato su se odlučili i puštati igrače u druge momčadi, i žrtvovati rezultat za bolju bilancu na računu. - Drugi ruski sponzor kojemu smo se nadali nije se dogodio te smo odlučili prodavati igrače i spašavati budžet i klub. To se pokazalo dobrom odlukom te u idućoj sezoni nećemo imati nikakav financijski teret - rekao je Gojanović, koji je sa sportskim direktorom Aaronom Foxom već započeo slaganje momčadi za austrijsku ligu. - Neki aktualni igrači već su izrazili želju za ostankom, a mi imamo plan vratiti i neke bivše igrače. Želimo u naš klub vratiti emociju, igrae koji su stvorili jaku vezu s navijačima. Tu mislim na Serticha, Waugha...  - istaknuo je predsjednik, koji je prije nekoliko dana izjavio da klub nema novca za Ebel. - Htio sam malo spustiti tenzije na zemlju. Mi smo u Ebelu bili kompetitivni dok nismo znali ništa i dok na računu nismo imali previše novca. Imamo odličnu bazu igrača, barem 10 hrvatskih igrača, koji uz Kanađane, Amerikance, pa i Slovence, mogu ravnopravno igrati u austrijskoj ligi. Osam godina se borimo s dugovima, nikad nisam rekao da ih nije bilo, no mi u Ebelu možemo igrati - rekao je Gojanović, dodavši da on sigurno ostaje na čelu kluba. - Neću si dozvoliti da klub ostavim u nekoj katastrofi. Ako ću ikada otići onda će klub biti na stabilnim nogama. Moramo biti ponosni na igranje u KHL-u, bili smo na vrhu svijeta, no sad idemo dalje - istaknuo je Gojanović. Iduće sezone za Medveščak će nastupati i Tom Zanoški bez obzira igrao klub u KHL-u ili Ebelu. - Mislim da je Ebel podcijenjen. Austrijska liga nije loša liga. Pazite, u svakoj momčadi ima 12-13 stranaca. Ima tu i igrača, koji su u AHL-u, drugoj hokejaškoj ligi u Sjevernoj Americi, zabijali i po 20 golova. Ebel je puno kvalitetniji nego prije - kaže Zanoški, koji se u Ebelu veseli rivalstvu s brojnim klubovima. - Uh, kad dođe KAC u Ledenu to je borba, pa utakmice s Olimpijom. Da, to rivalstvo mi je nedostajalo u ruskoj ligi - kaže Zanoški. Posljednja dva mjeseca Ledena nije bila puna kao proteklih godina, no u nedjelju je došlo gotovo 5000 ljudi. Zanoški vjeruje da će u Ebelu dvorana opet biti uvijek rasprodana. - Nije u Zagrebu pao interes za hokej. Teško je nekoj familiji doći na četiri utakmice tjedno, skupo je to i nezgodno budući da ljudi sutradan rade. U Ebelu su utakmice najčešće petkom ili nedjeljom te to više odgovara svima - rekao je Zanoški. 