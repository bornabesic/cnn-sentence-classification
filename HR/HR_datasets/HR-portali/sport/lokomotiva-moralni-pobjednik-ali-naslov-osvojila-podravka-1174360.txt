Rukometašice Lokomotive pobijedile su Podravka Vegetu sa 17:10 u posljednjem, 26. kolu prvenstva Hrvatske. Kako su lokosice u Koprivnici izgubile s također minus sedam (18:25), bilo je logično da su Zagrepčanke osvojile naslov zbog većeg broja pogodaka u gostima. Ali medalje su dobile Koprivničanke. – Prvo je pravilo da se gledaju međusobni susreti. Ako je jedan klub dao više golova, taj je pobjednik. Kad je jednak broj danih pogodaka, kao u ovom slučaju, budući da je i tu i u Koprivnici bilo sedam razlike, a gol-razlika ispada jednaka, onda se uzima treća točka, gleda se tko ima bolju gol-razliku kroz 26 kola. A to je u ovom slučaju Podravka – objasnio je Bojan Filipović, voditelj ureda za natjecanje HRS-a Koprivničanke su po tom pravilu bile u ogromnoj prednosti. Na kraju su imale plus 330, a lokosice plus 260 pogodaka. No kako ni jedni ni drugi nisu znali za to pravilo, vodila se prava borba do zadnjih sekundi. Čak su u jednom trenutku rukometašice Podravke dolazile do igračica Lokomotive i čestitale im na naslovu. – U cijeloj Europi vrijedi pravilo da je prvak onaj sastav koji je bolji u međusobnoj utakmici. Samo kod nas nije tako. Tužni smo, ali zadovoljni što smo pobijedili Podravku, i to na uvjerljiv način – rekao je Nenad Šoštarić, trener Lokomotive. Podravka je postigla samo deset pogodaka, po pet u svakom poluvremenu i to je bilo sramotno izdanje novih prvakinja. Ako Podravka želi sljedeće sezone obraniti naslov, morat će se dobro pojačati. Jer Lokomotiva je već ove sezone pokazala da je opasna. Najefikasnije kod Lokomotive bile su Jelena Kajfeš (6) i Larissa Kalaus (4), a kod Koprivničanki se istaknula vratarka Ivana Kapitanović sa 17 obrana.