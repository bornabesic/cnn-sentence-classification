Novi Hajdukov kalendar briljantno je djelo ekipe koju čine producent Jerko Trogrlić, fotoreporter Tom Dubravec te Robert Matić i Ana Stošić. Tiskan je u rekordnih 25 tisuća primjeraka, cijena će mu biti 40 kuna a radni naziv mu je “Svi smo mi Hajduk”. – Priča o kalendaru je priča o igračima Hajduka, s kojima su navijači zajedno uklopljeni u predivne pejzaže Dalmacije. Ovo je svojevrsno povezivanje s bazom, od koje je Hajduk uvijek crpio najveću snagu. U snimanju je sudjelovalo više od 1200 ljudi – kazao je šef Hajdukova marketinga Aljoša Bašić. – Ostalo mi je u sjećanju 37 ljudi koji su došli na 1500 metara nadmorske visine na Biokovo i pozirali na tri Celzijeva stupnja uz orkansku buru. Gdje god smo došli, ljudi su se odazivali na naš poziv, nitko ništa nije tražio, već su nas pitali što nam treba. Vrata se lako otvaraju, odabrali smo dvanaest sredina, koje nisu složene po tome koja više voli Hajduk nego smo se vodili idejom da te sredine budu iz cijele Dalmacije. Takav projekt ne može realizirati nitko u Hrvatskoj ako nije za Hajduk – kazao je Trogrlić. Na kalendaru nema Splita, fotografije cijele momčadi sa splitske pjace na kojoj je bio i bivši trener Marijan Pušnik. Trebala je biti poster uz kalendar, ali na kraju nije tiskana. – Splitska fotografija nije na kalendaru jer su se dogodile neke promjene unutar stručnog stožera pa ta fotografija više nije aktualna. U veljači ćemo, nakon završetka prijelaznog roka, napraviti zajedničku fotografiju s navijačima i poster koji ćemo svima podijeliti – objasio je Trogrlić. 