Vozač Saubera Pascal Wehrlein (22) još uvijek smatra kako nije spreman voziti bolid Formule 1. Podsjećamo, Wehrlein se ozlijedio u famoznoj 'Race of Champions' utrci u Miamiju, kada je na stazi izgubio kontrolu nad bolidom i udario u bolid Felipea Masse. Uoči utrke u Australiji, mladi je Nijemac izjavio kako se ne osjeća dovoljno 'fit' da bi odvezao utrku, što je omogućilo talijanskoj mladoj nadi Antoniju Giovinazziju da uskoči u bolid Saubera i debitira u Formuli 1. Kako stvari sada stoje, njegov posao u Sauberu još nije gotov. Budući da se Wehrlein još uvijek ne osjeća spremnim za utrkivanje, navodno njegovi mišići nisu na razini zadatka i Pascal nije u stanju kompletirati cijelu utrku, iz Ferrarija su odobrili Sauberov zahtjev da Giovinazzi odradi utrke u Kini i Bahreinu s plavim bolidom.  - On treba vremena i mislim da je grozno to što si svatko daje za pravo i misli da je kompetentan komentirati bilo što o njemu - stala je u obranu Wehrleina šefica Saubera Monisha Kaltenborn. - Treba imati karaktera i otvoreno priznati da ne možeš izdržati cijelu utrku. Wehrleinovu iskrenost treba cijeniti, nije to lako zadržati uz pritisak koji vozači osjećaju - zaključila je Kaltenborn. Ako pogledamo s druge strane, odluka Mercedesa koji je na mjesto Nice Rosberga doveo Valtterija Bottasa umjesto Pascala Wehrleina ispala je kao odlična. Niti bi Toto Wolff bio zadovoljan Wehrleinovim izostajanjem, bez obzira na opravdan razlog, niti bi se Wehrlein samo tako izborio za poziciju drugog vozača u Mercedesu.  