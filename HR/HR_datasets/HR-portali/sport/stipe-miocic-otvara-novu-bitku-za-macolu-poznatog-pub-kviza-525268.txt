Najjači čovjek svijeta svojim videopitanjem otvorit će najveći nogometni pub-kviz u Hrvatskoj i šire. Naravno, radi se o "Nogometnim Ikonama" koje drugu godinu zaredom veliko finale imaju u kultnom koreničkom restoranu "Macola". Sezona koja je trajala sedam mjeseci dočekala je i svoje usijanje. Najpopularniji pub-kviz u Hrvatskoj, kojeg svakog četvrtka navečer igra oko 400 ljudi razvrstanih po ekipama, ponovno održava "Bitku za Macolu". Restoran koji je "svima na pola puta" i ovaj će put biti krcat najvećim hrvatskim nogometnim znalcima. Kapacitet od 140 ljudi je, naravno, vrlo brzo popunjen, a i ove će godine videopitanja postavljati brojni poznati ljudi s nogometne scene. Ipak, treba izdvojiti i najveću facu. Ovaj kviz otvara prvak UFC-ove teške kategorije Stipe Miočić. - Nažalost, prije nekoliko dana smo ostali bez najvećeg hrvatskog kvizomana i Stipinog rođaka Mirka. Stipe je veliki nogometni fan i, kao što se može vidjeti po njegovim društvenim mrežama, redoviti pratitelj hrvatske nogometne reprezentacije. Oduševio se s idejom kad smo mu objasnili o čemu se radi i spremno je pozirao, kao i mnoge nogometne zvijezde s papirom potpore našem malom kviznom pokretu i Facebook-stranici - otkrio je Ivan Dominik, jedan od organizatora. Osim Miočića i čovjeka koji je stvorio Oblomira Glombala "Dekstrozu" Roberta Knjaza, pitanja će postavljati hrvatski reprezentativci, neke HNL-ikone, ali i jedna dama.  - Prošle je godine to bila naša najveća sportašica Janica Kostelić. Ove godine neka to bude iznenađenje. U posljednje vrijeme kviz se proširio i na Bosnu i Hercegovinu tako da se u posljednjih mjesec dana igrao u čak deset gradova. Nažalost, sve zainteresirane ekipe nismo mogli smjestiti u Macolu jer moramo slušati vlasnika, gospodina Oreškovića. Maksimalan kapacitet je 140 igrača - ističe Hrvoje Brajković, administrator Facebook-stranice Nogometne Ikone. Naravno, finalni kviz imat će, umjesto uobičajenih 30, 50 pitanja. I ovaj put organizatori su priredili neke novitete u pitanjima. Ovaj nogometni maraton, koji kreće u subotu od 18 sati, imat će naravno kao i na svakom velikom "Ikonskom" okupljanju večeru i glazbenu podlogu. Nakon što su prije mjesec i pol dana napravili prvi međunarodni kviz u praškom Fleku u kojem je osnovan Hajduk, Ikone za kraj sezone, kao i prošle godine, spremaju novi spektakl. Tko preživi, pričat će...