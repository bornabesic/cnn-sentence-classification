Foto: europeanchampionships.org, Zoran Kusalo, Jure Mišković/Cropix JEDAN od najljepših trenutaka u protekloj sportskoj godini priuštili su nam vaterpolisti koji su Hrvatskoj donijeli europsko zlato. Hrvatska je nakon 2009. i SP-a u rukometu dobila organizaciju još jednog velikog natjecanja, a za razliku od rukometaša koji su tada pokleknuli na zadnjoj prepreci, hrvatski vaterpolisti su na Europskom prvenstvu u Zagrebu otišli do kraja.  Iako je bilo najavljivano da će se prvenstvo igrati u zagrebačkoj Areni na kraju se održalo na Mladosti, na otvorenom bazenu uz Savu. Za tu su prigodu montirane tribine kapaciteta oko pet tisuća ljudi i kad se bazen napunio sve je izgledalo jako impresivno.  Naši su vaterpolisti porazom od Crne Gore otvorili Europsko prvenstvo, branitelji naslova su na otvaranju slavili 11:9. Uslijedila je zatim rutinska pobjeda nad slabašnim Turcima, a onda susret s Rumunjima. Nije sve bilo idealno, ali smo slavili s 13:7. Nakon toga su pali Španjolci s 8:6, a sljedeći na red došli su Talijani.  Crnogorci su prije toga kiksali protiv Rumunja pa je Barakudama trebala bilo kakva pobjeda za prvo mjesto. I ostvarili su je - 8:5. Vodeće mjesto u skupini direktno nas je odvelo u polufinale gdje smo dočekali Srbiju. Nezaboravno polufinale ispred pet tisuća ljudi, Boškovićev peterac pet sekundi prije kraja i Pavićeva obrana nakon toga treći put u povijesti su nam osigurali finale Eura.  I onda veličanstveno finale protiv Italije čiji je ulazak u finale bio malo iznenađenje budući da su u Zagrebu igrali s pomlađenom reprezentacijom. Naši su vaterpolisti protiv momčadi koja je osvojila sve u vaterpolu bili impresivni od prve do zadnje sekunde. Ni jednog trenutka Talijani nisu dali do znanja da bi mogli pokvariti feštu i proslavu naših vaterpolista zajedno s fanatičnih pet tisuća navijača.  Na kraju se završilo uvjerljivom pobjedom 7:3 čime je Hrvatska prvi put osvojila europsko zlato nakon poraza od Mađarske 1999. u Firenci i Srbije i Crne Gore u Kranju 2003. Prekrasno je bilo gledati slavlje pred domaćom publikom, a naši igrači unatoč velikom iskustvu su bili vidno impresionirani ovacijama koje su doživjeli na Mladosti. Jedino možemo žaliti što nakon Eura našim vaterpolistima nije organiziran doček na Trgu iako su se dočeci organizirali i za manje uspjehe u drugim sportovima.  Za Hrvatsku su u Zagrebu igrali: Josip Pavić, Maro Joković, Igor Hinić, Nikša Dobud, Damir Burić, Andro Bušlje, Ivan Buljubašić, Petar Muslim, Frano Karač, Samir Barač, Sandro Sukno, Miho Bošković i Paulo Obradović.   Najbolji igrač svijeta stigao u Mladost  Na krilima euforije poslije Eura Mladost je uspjela nagovoriti Vanju Udovičića, kapetana Srbije i najboljeg igrača Europe. Udovičić je svoj put počeo u Partizanu, a posljednji klub mu je bio Pro Recco. Tamo je dobio otkaz jer nije htio igrati za Srbiju, povezivalo ga se s Olympiacosom, Partizanom pa čak i Jugom, ali je na kraju završio na Savi. Prema nekim informacijama Mladost ga godišnje plaća 200 tisuća eura. Već od prvog dana kapetan Srbije pokazao je zašto je najbolji na svijetu, vuče igru Žabaca i klub je s njim dobio dimenziju više.  Vidjelo se u Euroligi, JVL te u polufinalu Kupa u kojem je Mladost konačno izbacila Jugaše. Borba naša dva najveća kluba ove će godine biti izuzetno zanimljiva jer su se Zagrepčani sasvim približili Dubrovčanima koji su ostali bez Mihe Boškovića, novog igrača Vasasa. Mladostaši su tako u Kupu prvo s 11:9 izbacili Jug, a onda u finalu s 10:8 dobili Primorje i u trofejne vitrine donijeli još jedan pokal.  Veseli uzlet Primorja  Osim toga, raduje i uzlet Primorja čije su ambicije porasle nakon što je na čelo kluba došao Predrag Sloboda, novi predsjednik HVS-a i dopredsjednik Pro Recca. Klub je doveo nekoliko pojačanja što je dovelo do plasmana u Euroligu u kojoj su u skupini s Jugom. Riječani su osim toga vodeća momčad Jadranske lige i finalisti Kupa Hrvatske.  Jug prošle godine igrao na dva Final foura  Prošlu sezonu Jug je osvojio prvenstvo i kup Hrvatske, ali su Dubrovčani ostali kratkih rukava u Jadranskoj i Euroligi. Mladost je nakon puno borbe uspjela osvojiti četvrto mjesto u JVL-i pa smo na Final fouru imali dva predstavnika. Iako su Jugaši završnicu igrali pred svojom publikom u Dubrovniku nisu uspjeli otići do kraja. U hrvatskom polufinalu su svladali Mladost 10:9 i izborili finale protiv Tuckova Jadrana HN. Iako su Dubrovčani nekoliko puta imali priliku otići na plus tri, to im nije pošlo za rukom i Jadran je nakon produžetaka slavio 11:8. Utišani navijači u Gružu nakon toga su se okrenuli final fouru Eurolige i nadi u novi trofej.   Međutim, Jugaši su u Napulju izgubili od Primorca nakon dramatičnog polufinala. Završilo je 11:10 čime su Dubrovčani drugi put zaredom ostali bez finala Eurolige. Jugaši su nakon toga nakon izvođenja peteraca izgubili od Partizana u borbi za treće mjesto, a novi europski prvak bio je moćni Pro Recco. Talijani su u finalu razbili Primorac 9:3, osvojili treći naslov prvaka u zadnje četiri sezone i osvetili se Primorcu za poraz riječkom finalu iz 2009. Mladost, naš drugi predstavnik u Euroligi, nije uspjela proći skupini s Barcelonetom, Jadranom i Vojvodinom.  Jug je polomio zube u Jadranskoj i Euroligi, no zato je bio uspješan u prvenstvu Hrvatske. Naša dva najveće kluba sastala su se finalu, a pobjeda je otišla u Dubrovnik. Mladost je pružila odličan otpor i dovela finale do pete utakmice. U odlučujućoj utakmici u Gružu, Jug je pred više od 1000 gledatelja slavio 14:9 i tako obranio naslov prvaka Hrvatske. Vaterpolska 2010. bila je uzbudljiva, a vrhunac godine je europsko zlato Rudićevih izabranika. Jug je osvojio prvenstvo Hrvatske, a u Jadranskoj i Euroligi bio nadomak osvjanja. Mladost je slavila u Kupu i stigla do završnice JVL-a. Zakuhtalo se i Primorje pa s nestrpljenjem čekamo što će naši klubovi napraviti ove godine.