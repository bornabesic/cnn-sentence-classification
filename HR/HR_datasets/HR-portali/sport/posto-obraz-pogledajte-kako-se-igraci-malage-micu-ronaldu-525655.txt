Svaka čast Realovoj klupi koja je u malim utakmicama sjajno odradila posao, najboljem veznjaku Primere Luki Modriću i čudesnom Cristianu Ronaldu koji se probudio na vrijeme i odveo Real Madrid do titule, ali reakcije igrača Malage u zadnjem kolu protiv Madriđana u najmanju su ruku sumnjive. - Smeće katalonsko neće ni blizu trofeju - to su riječi vlasnika Malage, šeika Abdullaha Al Thanija, čiji je klub dočekao Real u zadnjem kolu. Skandalozni i smiješni penali kojim su suci pogurali Barcelonu protiv Eibara nisu ništa manje skandalozni od reakcija igrača Malage u utakmici protiv Reala kojem je i bod bio dovoljan za prvi naslov nakon pet godina. - Ja sam veći realvoac od Valdana - rekao je Michel, trener Malage i igračka legenda Reala kad su ga pitali može li se ponoviti slučaj iz 1992. godine kad je Realu trebala pobjeda u zadnjem kolu protiv Tenerifea, a vodio ga je Jorde Valdano, također Realov velikan, no naslov je tada u dramatičnoj završnici otišao Barceloni. Malaga se nije osramotila protiv Reala, imala je 19 udaraca, ali neke reakcije obrane stvarno su smiješne. Posebno to vrijedi za Mikela Villanuevu koji je, kako se čini, davao sve od sebe da lopta dođe do realovaca. Teško je drugačije objasniti reakciju stopera Malage koji iza ima Ronalda i pušta loptu da mu prođe kroz noge. To je samo jedna od nevjerojatnih reakcija i 'nesporazuma' u obrani Malage koja je u nekim situacijama izgledala kao amaterska momčad, s netočnim dodavanjima, poklon loptama i stajanju na terenu dok realovci trče i zabijaju.