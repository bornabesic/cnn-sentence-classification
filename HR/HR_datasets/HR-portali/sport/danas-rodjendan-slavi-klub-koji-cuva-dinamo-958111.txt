PRIJE pet godina, 21. ožujka 2012., nastao je Futsal Dinamo. Klub koji će u svojoj kratkoj povijesti vrlo brzo steći titulu najpopularnijeg malonogometnog kolektiva u Hrvatskoj, vrlo brzo je postao pokret. Prvi predsjednik bio je onaj koji tu dužnost obnaša i danas. Matija Đulvat prisjetio se tih dana:  ''Motivacija je bila iz dvije velike ljubavi. Jedna prema futsalu, druga prema Dinamu. Samo sam bio dovoljno sretan što mogu te dvije strasti ujediniti" Trener Mate Čuljak u prvoj sezoni je odveo momčad do drugog mjesta u 2. HMNL Sjever, ali u idućoj tek su se mlađe kategorije natjecale, seniorska je mirovala. 2014. Futsal Dinamo poprima svoj danas prepoznatljivi oblik i postaje klub navijača, istih onih kojima je oduzeta sportska radost. Bad Blue Boysi i uprava Futsal Dinama na obostranu radost vrlo brzo postižu dogovor – Futsal Dinamo funkcionirat će po članskom modelu, s demokratski izabranom upravom. Znakovito je to da se nije osnovao novi klub – baš je odabir svetog imena imao za cilj novim generacijama pružiti mogućnost da uistinu osjete dinamovštinu, u pozitivnoj atmosferi i daleko od truleži nekih drugih sportskih struktura. Na ljeto 2014. predstavljanje momčadi na Šalati bio je daleko najveći sportski spektakl glavnog grada Hrvatske. Tisuće navijača, simpatizera i članova priredili su atmosferu dotad neviđenu na malim terenima. Futsal Dinamo je krenuo sjajno, puneći dvorane i suparničke mreže. U rekordnom roku i s gotovo maksimalnim učinkom osvojena je 2. Hrvatska malonogometna liga regije Sjever, čime je klub izborio pravo plasmana u prvu ligu. Ipak, od svih sjajnih i velikih predstava, vjerojatno je najupečatljivija ona protiv Alumnusa u Ciboni u finalu malonogometnog kupa Hrvatske za regiju "Sjever". Čitava dvorana svjedočila je preokretu protiv aktualnog prvaka države, tribine su izgarale, i čak je i onim najskeptičnijima postalo savršeno jasno – ovo nije priča koja će kratko trajati. Đulvat dodaje: ''Lijepo je prisjetiti se tih dana i početne euforije. Ono što je još ljepše je sadašnjost. Digli smo klub koji nije imao nikakav status, a danas smo već konkurenti za naslov prvaka. Uvjeravam vas, vrlo brzo će se i to ostvariti.“ Na ljeto se održavaju i prvi demokratski izbori. Tako predsjednik postaje Matija Đulvat, potpredsjednik Juraj Čošić, Filip Andabaka tajnik, dok Domagoj Purgar, Nikola Majpruz i Juraj Fabijanić ulaze u Nadzorni odbor Kluba. Klub i u prvoj ligi nastavlja pozitivan trend u sportskom i navijačkom aspektu. Obranjen je naslov u Kupu regije „Sjever“, a prilagodba na prvoligaški nogomet uz nova pojačanja nije bitnije potrajala te klub već u premijernoj prvoligaškoj sezoni ulazi u doigravanje za prvaka. Tamo je Split Tommy bio prejak suparnik, ali već ove sezone momčad je uvjerila sve oko sebe kako opet puca visoko. Klub se pojačao reprezentativnim kadrom, podigao rad u omladinskoj školi na višu razinu, dobio 300 novih članova u odnosu na prethodnu godinu te pokazuje sjajne financijske trendove. U vrlo kratkom vremenu, navijači-članovi i Uprava kluba izgradili su jedan od najzdravijih sportskih kolektiva u zemlji. „Mali“ Dinamo postao je jako, jako veliki Dinamo. Predsjednik nimalo ne dvoji tko je najzaslužniji za to: „Ponosan sam na sve navijače, članove i volontere koji su uložili i najmanji dio sebe kako bi Futsal Dinamo danas kao klub bio primjer svim sportskim kolektivima na svijetu. Hvala Vam svima, od sveg srca“. Time se Futsal Dinamo duboko ukorijenio u društvenu zajednicu, te samim time postao njezina slika. A ona je puno pozitivnija od defetističke stvarnosti hrvatskog sporta na koju smo navikli. Sustavno ugnjetavani navijači, koji su već i izgubili nadu u bolja vremena, baš su na malonogometnim terenima osjetili i vratili onu strast koju su smatrali nepovratno izgubljenom. Futsal Dinamo nije samo klub, on je ujedno i nada. I to ona ostvarena, koja time postaje stvarnost. Futsal Dinamo je u zemlji punoj paradoksa zapravo dokaz da se može. Da postoje ljudi koji su spremni udružiti snage, usmjeriti ih prema zajedničkom cilju, sa strane ostaviti osobne interese i raditi koliko god treba za onaj neopisiv osjećaj sreće, apsolutno neshvatljiv svima osim navijačima, kada sam sebi kažeš : ''Dinamo, to smo stvarno mi!'' Dinamovci i veliki klube, sretan nam peti rođendan!