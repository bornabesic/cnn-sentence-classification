Bišćan je prvenstveno dokazao da ima potencijala kao trener, a to nije prošlo neopaženo čak i izvan granica Hrvatske. Igor Bišćan napravio je zaista hvalevrijedan podvig, uveo je omaleni Rudeš u Prvu HNL i stavio ih čak, na neki način, na kartu Europe jer je za vrijeme njegova mandata dogovorena suradnja s uglednim španjolskim prvoligašem Alavesom, koja Rudešu garantira svijetlu budućnost kada su u pitanju poslovni segmenti i razvoj nogometaša. No, Bišćan je prvenstveno dokazao da ima potencijala kao trener, a to nije prošlo neopaženo čak i izvan granica Hrvatske. Naime, slovenska Olimpija pregovara s hrvatskim trenerom oko angažmana, odnosno, vlasnik Milan Mandarić vidi baš njega kao dugoročno rješenje na klupi na kojoj trenutno sjeti Safet Hadžić. Tu je vijest objavio slovenski portal Nogomania.com Mandarić je veliki Bišćanov obožavatelj još otkako je Igor bio nogometaš Liverpoola, a očito smatra kako bi on preporodio uglednog slovenskog prvaka. Naime, Olimpija je jedan od dva najtrofejnija i najslavnija slovenska kluba, uz Maribor koji je ove sezone osvojio naslov. Bili su stalni sudionici nekadašnjeg prvenstva Jugoslavije, ali prije par godina doživjeli su pad. Tada ih je preuzeo Mandarić koji je ranije bio čelnik Portsmoutha i s njim je počela nova, uspješnija era.