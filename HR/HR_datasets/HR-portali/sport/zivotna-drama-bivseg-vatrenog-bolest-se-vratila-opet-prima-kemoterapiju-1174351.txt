Nekadašnji nogometni reprezentativac Nikola Pokrivač ponovno proživljava veliku životnu dramu, teška bolest mu se vratila i – nije dobro. Bivši igrač Varteksa, Dinama, Monaca, Red Bull Salzburga, Intera, Rijeke, Šahtar Karagandija i Slaven Belupa posljednje tri godine vodio je pravu dramu, svoju najvažniju životnu utakmicu, borio se za život. Nikola Pokrivač još je u kolovozu 2015. godine obolio od klasičnog Hodgkinova limfoma nakon čega je prošao brojne kemoterapije, pa se u dresu Slaven Belupa pokušao vratiti nogometu. I sve je izgledalo sjajno, razgovarali smo s njim prošle godine u ovo vrijeme, između dviju utakmica njegova Slavena Belupa i bivšeg mu kluba Dinama. I bio je sretan. Prođe ti život kroz glavu – Kad sam doznao za bolest, nogomet mi nije bio u prvom planu i nisam mislio da ću ga ponovno igrati. Nakon osam mjeseci stanke vratio sam se, ponovno zdrav i mogu raditi to što najviše volim – govorio nam je Nikola koji je bio posebno zahvalan koprivničkom klubu i treneru Željku Kopiću. – Nogometu sam se počeo vraćati u Kustošiji, tamo sam s Ademijem odradio dva treninga. Bio sam baš uzbuđen, to mi je bilo prvi put da radim s loptom. Tamo su me htjeli nakon samo dva treninga registrirati. I onda sam na poziv trenera Kopića došao u Slaven Belupo s deset kilograma viška – govorio nam je Nikola i nije bježao od priče o teškoj bolesti, o svemu što je proživljavao. – Nikome ne može biti svejedno, svašta ti prođe kroz glavu, pa tako i život. Pogotovu zbog obitelji, tada mi se tek rodila kći i to mi je bio najveći poticaj, zbog nje sam sve izdržao. Puno mi se toga promijenilo zbog bolesti, nisam nikad bio bolestan ili ozlijeđen i naravno da me to moralo pogoditi, sve u životu počneš gledati drukčije. Drukčije živim iz dana u dan jer nikad ne znaš što ti nosi sutra, treba svaki dan maksimalno iskoristiti – kazao nam je Nikola i dodao kako postoji opasnost da se bolest vrati. Nažalost, to se i dogodilo, tako da njegova priča još nema sretan kraj. Pokrivaču se brzo nakon tog našeg razgovora, već u kolovozu 2016., vratila teška bolest nakon čega je opet morao na kemoterapije, pa i autolognu transplantaciju matičnih stanica (sam je sebi donirao stanice). I opet je sve izgledalo dobro, Pokrivač se u siječnju 2017. još jednom vratio u Slaven Belupo, a u svibnju je saznao zastrašujuću vijest – neugodna se bolest još jednom vratila... Životna drama bivšeg reprezentativca Hrvatske tako se nastavlja, Pokrivač opet prima kemoterapiju te mu je sada potrebna još jedna transplantacija. I to transplantacija matičnih stanica od podudarnog darivatelja. Kojeg, nažalost, nije uspio pronaći u krugu svoje obitelji koja se, naravno, testirala prva. ‘Asistent’ za novu pobjedu Transplantacija matičnih stanica od podudarnog darivatelja sada je jedina preostala opcija liječenja hrvatskog nogometaša koji se već tri godine bori s teškom bolesti pa hrvatski nogometaš traži podudarnog donora kako bi se jednom zauvijek riješio neugodne bolesti. I nastavio mirno živjeti u krugu svoje obitelji; sa suprugom Katarinom i kćerkicom Nikom. Malena Nika rođena je 26. listopada 2014. godine, tako da Nikola veliku bitku s limfomom vodi još otkada je njegova kćerkica bila – beba. Nikola Pokrivač u reprezentativnoj karijeri upisao je 15 službenih nastupa, bio i član nacionalne vrste na Europskom prvenstvu 2008. godine u Austriji i Švicarskoj za koju je u svakom trenutku davao sve od sebe. U dresu zagrebačkog Dinama osvojio je po dva naslova prvaka i kupa Hrvatske, dok je i s Rijekom osvojio nacionalni kup. Do inozemnog trofeja Nikola je stigao u dresu Red Bull Salzburga s kojim je u sezoni 2009./10. osvojio prvenstvo Austrije... Sada opet pred sobom ima veliku, tešku utakmicu, odigrao je već nekoliko takvih i izlazio kao pobjednik. No sad ne može sam, u nekome od nas treba pronaći ‘suigrača’, nekoga tko će mu ‘asistirati’ da zabije gol, kao što ga je prošle sezone zabio Rijeci u polufinalu kupa. Zaplakao je tada od sreće, nadajmo se da će takvih suza radosnica na njegovu licu biti još. Detaljnije informacije ove teške životne priče, pa i mogućnosti pomoći znat će se uskoro, nadamo se da će se naći podudarni darivatelj koji će pomoći jednom mladom čovjeku, jer Nikola će tek u studenom ove godine napuniti 32 godine. Nadajmo se da ćemo ga ponovno vidjeti na nogometnom terenu. – On je bio primjer svojim suigračima u Slavenu Belupu, svojom je psihičkom snagom momčadi dao novu dimenziju. Svojim poletom i snagom volje on je do puno više nama nego mi njemu – govorio je trener Koprivničana Željko Kopić. Ako više i ne zaigra, onda mu želimo da bar uživa u svojoj obitelji koja mu je i dosad bila velika podrška.