Hrvatski nogometni reprezentativci pozvani na pripreme za Europsko prvenstvo u Francuskoj okupljaju se danas u zagrebačkom hotelu As, a šef stručnog stožera Ante Čačić tim je povodom ponovno stao pred novinare i odgovarao na njihova pitanja. – Primarno je osvježiti momčad od naporne sezone, uravnotežiti opterećenja u skladu s opterećenjima igrača tijekom sezone te kroz pripremne utakmice posložiti momčad u tehničko-taktičkom smislu, na način na koji će funkcionirati na EP-u – rekao je Čačić, prenosi stranica HNS-a. – Priželjkujem da nam što veći broj igrača dođe zdrav, da oni koji još igraju naprave dobre rezultate i da im se održi dobro raspoloženje, da napravimo ono što smo zacrtali kroz pripreme te tako dobro zakoračimo u natjecanje u skupini. Mislim da nam nije hendikep što će nekolicina igrača doći naknadno, svi imaju takve situacije, a mi zato i jesmo Hrvatska – imamo igrače koji igraju na visokoj razini, koji čak i četvrti put zaredom mogu osvojiti Ligu prvaka – nastavio je hrvatski izbornik. Osjeća li izbornik Čačić pritisak na početku okupljanja reprezentacije? – Ja čitav život imam visoko podignutu ljestvicu, uvijek sam bio pod nekakvim naponom i prilagodio sam se. Posebna je čast biti hrvatskim izbornikom, mnogi to ne dožive i to me izrazito motivira – rekao je. Hoće li pozvani igrači biti zadovoljni svojom minutažom u nacionalnoj selekciji te ulogom na pripremama za EP? – Siguran sam da neće biti remećenja atmosfere. Protiv Moldavije imamo 18 igrača na raspolaganju i većina će igrati. Vidjet ćemo tko može uskočiti umjesto standardnih – kaže Čačić. Bi li izostanak prolaska vatrenih u osminu finala bio neuspjeh? – Svi bismo bili nesretni da ne prođemo skupinu, a ja bih bio najnesretniji. Tko voli svoju reprezentaciju i domovinu – a hrvatska je reprezentacija više od samog nogometa – njemu bi to teško palo. No, u nogometu se treba poklopiti mnogo čimbenika za pravi rezultat. Želim da budemo svoji, a onda uz puno poštovanje suparnika vjerujem da možemo do drugog kruga i tada je sve otvoreno – smatra izbornik. Tko su favoriti u Francuskoj? – Mislim da su svi pozvali najbolje igrače, one u najboljoj formi i one koji mogu dati najbolje odgovore. Njemačka kao prvak svijeta, Španjolska kao prvak Europe, zatim domaćin Francuska, moramo spomenuti Belgiju, ne smijemo zaboraviti Italiju – ima mnogo dobrih reprezentacija, a kao i uvijek, netko će i iznenaditi. Priželjkujemo da to bude Hrvatska, ali moramo ići utakmicu po utakmicu – zaključio je Čačić. 