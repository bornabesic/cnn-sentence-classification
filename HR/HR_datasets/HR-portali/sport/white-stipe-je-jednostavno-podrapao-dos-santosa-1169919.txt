Prošlog vikenda održan je UFC 211 na kojem je Stipe Miočić pobijedio Juniora dos Santosa. Amerikanac hrvatskih korijena još je jednom dokazao kako je zasluženo prvak UFC-ove teške divizije pobijedivši tehničkim nokautom bivšeg prvaka Dos Santosa. Predsjednik UFC-a Dana White otkrio je mnoge zanimljivosti, a među ostalim osvrnuo se i na Stipinu pobjedu. - Znao sam da borba neće ići na pet rundi, ali nisam mislio da će mu trebati samo par minuta da završi borbu. JDS je prije borbe izgledao odlično, rad na fokuserima mu je bio besprijekoran, ali Stipe ga je jednostavno 'podrapao', vrlo jednostrana borba - izjavio je White, piše Fightsite. Brojna pitanja novinara naravno nisu mogla niti ovog puta proći bez McGregora. Jedan od novinara rekao je Whiteu kako se priča da je meč McGregor – Mayweather dogovoren, na što je White odvratio da to nema veze s istinom. Novinar je preformulirao svoje pitanje rekavši kako se priča da je Dana sve dogovorio samo s Conorom na što je odgovorio bio identičan kao i na prethodno pitanje. Čini se kako nećemo tako skoro saznati hoće li se ovaj meč dogoditi. 