Foto: Guliver Image/Getty Images JUVENTUS je, unatoč porazu u finalu Lige prvaka od Reala, postao rekorder po zaradi u jednoj sezoni najjačeg europskog natjecanja. Talijanski prvak od UEFA-e je zaradio 109 milijuna eura, a spreman je dodati još 30-40 milijuna i dovesti pet igrača ovog ljeta. Niti jedan od njih pet nisu svjetske zvijezde, ali Massimiliano Allegri smatra da bi se sjajno uklopili u njegovu momčad. Prvi Juventusovi poslovi ovog ljeta su Schick iz Sampdorije i Bernardeschi iz Fiorentine. Schicka, 21-godišnjeg češkog napadača, torinski klub može dovesti za 25 milijuna eura jer mu je tolika odštetna klauzula u ugovoru sa Sampdorijom. Žele ga i Manchester United, Arsenal i Tottenham, ali se njemu navodno ne ide iz Italije.    Za Bernardeschija, sjajnog ofenzivnog veznog, Juventus mora dati najmanje 40 milijuna eura. U akciju njegovog dovođenja Juventus navodno kreće već ovog ljeta.   Poznato je i da je blizu Juventusa vratar Arsenala, Szczesny. On je bio na posudbi u Romi koja ga je htjela zadržati, ali londonski klub više novca može dobiti od Juventusa i Napolija. Juventus iz Engleske želi i Liverpoolovog Emrea Cana za kojeg bi morao ponuditi između 30 i 40 milijuna eura, a peto pojačanje trebao bi biti Felipe iz Porta, stoper za kojeg Portugalci traže 40 milijuna eura.