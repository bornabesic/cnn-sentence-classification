Foto: Getty Images / Guliver Image LEGENDARNI kapetan talijanskog nogometnog prvoligaša Rome Francesco Totti (40) danas je potvrdio kako će mu utakmica posljednjeg kola ovosezonske Serije A protiv Genoe, u nedjelju u Rimu, biti posljednja u karijeri. "Od ponedjeljak sam spreman za novi početak i novi izazov. Roma - Genoa, u nedjelju, 28. svibnja, posljednji put je kad ću nositi Romin dres. Ne mogu vam u nekoliko riječi objasniti koliko mi ove boje znače, koliko su mi značile i koliko će mi uvijek značiti. Osjećam kako se moja ljubav prema nogometu neće nikada ugasnuti. To je strast", objavio je Totti.   Totti je tako potvrdio najavu novog sportskog direktora Rome Monchija koji je još prije tri tjedna objavio kako će mu Totti od sljedeće sezone biti suradnik u upravi kluba. Ipak, sve do četvrtka Totti je odbijao izjasniti se o tome je li mu ovo posljednja igračka sezona. Totti je u dresu Vučice debitirao još 1993. godine i s 307 pogodaka u 785 nastupa u službenim utakmicama rekorder je u objema kategorijama.   S Romom je osvojio naslov prvaka Italije 2001. godine i dva uzastopna Kupa 2007. i 2008., dok je s reprezentacijom Italije osvojio naslov svjetskog prvaka 2006.