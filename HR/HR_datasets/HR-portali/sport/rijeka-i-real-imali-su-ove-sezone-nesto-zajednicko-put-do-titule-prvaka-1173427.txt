Kakve veze imaju 1. HNL i Primera, osim što se u oba prvenstva igra nogomet po istim pravilima? HNL je marginalna liga države koja ima manje stanovnika od šireg Madrida, dok je Primera raskošno natjecanje s globalnim dosegom koje okuplja najtalentiranije igrače iz svih krajeva svijeta, piše Večernjakov tjednik MAX! Sasvim neočekivano, između hrvatskog i španjolskog prvenstva u ovoj je sezoni vladala neobična podudarnost. Dinamo i Barcelona s jedne strane te Rijeka i Real s druge u više su navrata postizali jednake ili vrlo slične rezultate na iste ili bliske datume! Kao da su vodeći dvojci ovih prvenstava vozili paralelni slalom, u kojemu je Barcelona pratila Dinamo, a Real Rijeku! Paralelni je slalom počeo 10. rujna 2016., kad su Dinamo i Barça primali u goste protivnike koje redovno pobjeđuju. Nevjerojatno, oba su favorita izgubila i skliznula s vodećih mjesta: Dinamo je poražen od Osijeka s 0:1, a Barça od Alavésa s 1:2! Bili su to prvi domaći porazi za oboje. Barça više nije nijednom izgubila kod kuće, a Dinamo je posrnuo samo još 22. travnja. Tri tjedna poslije, i Zagrepčani i Katalonci primili su još jedan udarac: 2. listopada Dinamo je u vječnom derbiju izborio samo bod kod kuće protiv Hajduka, dok je Barcelona pala kod Celte u Vigu s 3:4. I idući je mjesec donio podudarne ishode za branitelje naslova u Hrvatskoj i Španjolskoj. U subotu 18. studenog modri su zabilježili mizernih 1:1 u Maksimiru protiv Istre, a dan poslije blaugrane su se na Nou Campu nasukale na Málagi u dvoboju bez golova. Vrhunac bizarnih podudarnosti nastupio je 3. prosinca, kad su i Dinamo i Barça ugostili Rijeku, odnosno Real u nadi da će smanjiti zaostatak za vrhom. Nevjerojatno, oba su derbija završila s 1:1, a raspleti prvenstava nazirali su se jasnije nego ikad. Proljetni dio sezone donio je zapanjujuće sličnosti rezultata Rijeke i Reala. U nedjelju 19. veljače momčad Matjaža Keka prebrodila je teško gostovanje u Osijeku nadjačavši domaćina s 3:2, nakon što je gubila s 1:2. Točno tjedan kasnije, Real je s istovjetnim rezultatom tukao Villarreal, preokrenuvši 0:2 u zadnjih 25 minuta! Sve su četiri momčadi umiješane u borbu za naslove uglavnom pobjeđivale pa su rijetka spoticanja imala dramatičnog utjecaja na izglede za naslov. U subotu 8. travnja i Dinamo i Barça propustili su zadnje prilike da do kraja prvenstva ovise o sebi. Zagrepčani su zaustavljeni na Rujevici u susretu okončanom s 1:1, dok je ekipa Luisa Enriquea sudbonosno poražena u Málagi s 0:2. Oba su branitelja titula od tog trenutka ovisila o tuđim rezultatima, pa i Barça unatoč pobjedi s 3:2 u madridskom clásicu. No, Real je dobio sve do kraja, a Rijeka se spotaknula samo kod Lokomotive. U drugom vikendu svibnja vodeći su odigrali posljednje domaće utakmice s protivnicima koji su im mogli otkinuti bodove, no nade Dinama i Barcelone nisu se ostvarile: u subotu 13. svibnja Rijeka je nokautirala Hajduk s 2:0, da bi dan potom Real ispratio Sevillu s 4:1. Posljednja prilika za drugoplasirane ukazala se u srijedu 17. svibnja, no čelnici su suvereno odradili teška gostovanja: Rijeka se prošetala Koprivnicom (2:0), a Real Vigom (4:1). Preostalo je samo da u nedjelju 21. svibnja vodeći matematički osiguraju prva mjesta. Paralelni slalom HNL-a i Primere završio je u razmaku od nekoliko sati pobjedama Rijeke nad Cibalijom (4:0) i Reala kod Málage (2:0). Čak su i bilance Dinama i Barcelone slične: novi je hrvatski doprvak uknjižio pet neriješenih i četiri poraza u 35 kola, a španjolski šest neriješenih i četiri poraza u 38 kola. Sezona još nije gotova jer predstoje finala kupova, u kojima će prvo Barça 27. svibnja protiv Alavésa, pa Dinamo 31. svibnja protiv Rijeke potražiti utjehu za kolaps u prvenstvu...