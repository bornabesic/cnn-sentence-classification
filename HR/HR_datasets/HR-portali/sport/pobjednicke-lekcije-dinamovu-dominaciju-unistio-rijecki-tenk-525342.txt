Rijeka je stigla do povijesnog naslova pobjedom protiv Cibalije. Na Rujevici počinje zaslužena fešta koja će se sljedeći vikend preseliti i u Zagreb. Točnije, u maksimirske odaje. Kek i njegovi puleni stižu po trofej namijenjen prvaku koji je već 11 godina u vlasništvu zagrebačkih 'modrih'. Dominaciji Dinama došao je kraj. Pregazio ju je - tenk iz Rijeke.  Ugrubo, evo i zbog čega. Rijeka je stabilan klub. Ono što je za HNL okvire gotovo nestvarno, pa oni u posljednje četiri godine drže istog trenera! Matjaž Kek preživio je sve s klubom, i dobro i loše, te dobio dovoljno vremena razviti svoje ideje koje su upalile. U nekom drugom domaćem klubu mogao je odavno biti bivši. Ipak, u Rijeci su znali što rade. To je dokaz sistematičnog rada kroz sportski aspekt, a kada je tako, atmosfera u klubu djeluje mirno te se tu postavlja plodonosno tlo za velike stvari. Ništa nije slučajno kod uspjeha Rijeke, vrijeme je odradilo svoje. Tenk je krenuo gaziti. Po pitanju slovenskog stručnjaka, često se zaboravlja činjenica kako je on vodio reprezentaciju Slovenije na Svjetskom prvenstvu 2010. u Južnoj Africi. Tamo su ga nijanse dijelile od plasmana u osminu finala u skupini sa Engleskom, SAD-om i Alžirom, reprezentacijama koje su jednako jake ili jače od Slovenije. Kek je preko Rusije u baražu stigao do Mundijala, a podsjetimo, kudikamo snažnija Hrvatska nije otišla na to natjecanje. Pored toga, Slovenci od 2010. nisu izašli na veliko natjecanje, posljednji izlazak na veliku smotru imali su 2002. u Japanu i Južnoj Koreji. Ili, ako hoćete baš najpreciznije, Kek je jedan od dva izbornika koji je Sloveniju uspio odvesti na neko veliko natjecanje. I to dovoljno govori o njegovim sposobnostima. Disciplina, rutina i očigledan psihološki pristup te doticaj s igračima stvorili su koheziju, a ako momčad diše kao jedno poput Rijekine, onda je sposobna zapapriti bilo kome. Potpis na to stavlja Matjaž Kek. Prošle je sezone Rijeka imala priliku ući u koštac s Dinamom, ali znali su kiksati baš tamo gdje nikako nisu smjeli. Remiji s objektivno slabijim momčadima, odnosno određena jalovost u ofenzivnoj igri, predstavljali su zajedno ozbiljne probleme za momčad s Rujevice i uoči ove sezone. Prošlosezonska Rijeka bi u slučaju rezultatskog minusa znala pasti u 'depresiju' pa skroz potonuti, ali ova današnja nema to svojstvo. Naučili su iz pogrešaka, stekli vjeru u vlastite sposobnosti i otud proljetni preokreti protiv Osijeka i Lokomotive. Također, novostečena moć očitovala se i kroz pobjede nad zaigranim Hajdukom, odnosno njima uvijek nezgodnim Slaven Belupom. 'Spucali' su oba protivnika u sedam dana i to bez primljenog gola. Najbolji u najvažnijim trenucima, nisu poklekli ni nakon poraza protiv Lokomotive, a mnogi su im predviđali - raspad.  Sve je to lijepo, divno i krasno kod Rijeke. Kek sjajno upravlja svojom momčadi, to na terenu izgleda uigrano, čvrsto i kompaktno. To izgleda donekle i europski. Ma, prevladali su čak i problem odlaska najboljeg stopera Mateja Mitrovića u Bešiktaš u siječnju, no da bi jedna momčad bila superiorna i držala konstantno dobre rezultate, mora imati igrača koji će iz ničeg zabiti u najvažnijim trenucima. Rijeka uživa u partijama Franka Andrijaševića, a Andrijašević uživa igrajući za Rijeku. Kek mu je 'izmislio' poziciju tzv. napadača iz drugog plana i ofenzivni veznjak svojim inteligentnim igranjem nogometa kapitalizira sve ono što mu momčad priušti prema naprijed. Zabio je 15 komada u 26 utakmica HNL-a ove sezone i Splićanin je najbolji strijelac kluba s Kvarnera. Ovakav Dinamo nije zaslužio čak niti borbu za naslov prvaka. Ovo što danas gledamo od njih, ostatci su nekad dominantnog prvaka Hrvatske. Istini za volju, Dinamo je prethodnih sezona znao pobjeđivati na 'razne sile', ali danas tih 'sila' nema niti u tragovima. Jedina svjetla točka kod njih je Hilal Soudani, čovjek koji im je golom na Rujevici prolongirao borbu za naslov. No, sve je to bilo na 'tankim nožicama', moralo je puknuti s vremenom. Ako su u Maksimiru doista mislili ugasiti Kekov tenk dovođenjem potrošenog Sammira, grdno su se prevarili. Rijeka je u aktualnoj sezoni 'space shuttle' za Dinamo u svakom pogledu, pa i da je Dinamo pružio snažniji otpor od prikazanog, pitanje je bi li mogli napakostiti 'bijelima'.