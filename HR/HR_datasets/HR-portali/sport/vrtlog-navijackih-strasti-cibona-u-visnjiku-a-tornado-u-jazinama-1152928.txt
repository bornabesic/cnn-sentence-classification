Jedan dio sudbine Košarkaškog kluba Zadar, kada je u pitanju ostanak u ABA ligi, u svojim rukama drži “najmrskiji” hrvatski rival Cibona. Osim što Zagrepčani danas gostuju u Višnjiku (18 sati) i pobjedom domaćina mogu gurnuti još dublje u fenjeraško blato, cibosi u posljednjem kolu gostuju kod Krke u Novom Mestu, a to je Zadrov glavni konkurent u borbi za izbjegavanje posljednjeg mjesta. A kome ono pripadne, makar bio i prvak u svojoj zemlji, nema pravo sljedeće sezone igrati ABA ligu. Ne smiju isprazniti tribine? Zbog svega toga, ako im je stalo do svog kluba, Zadrani će prije te utakmice morati dobro razmisliti što će i kome skandirati. Budu li vikali ono što se dosad smatralo folklorom (Mula, Turčine, napuši se k......”), samo će stimulirati Zagrepčane na veću borbenost u ovoj utakmici, a možda i na “ravnodušnost” u utakmici u Novom Mestu. Osim toga, takvo skandiranje jest i za osudu jer poziva na nacionalnu netrpeljivost pa se postavlja pitanje bi li i u Višnjiku došlo do pražnjenja dijela tribine, kao što je to bilo nedavno u Šibeniku, u završnici Ćosićeva kupa. A ondje je hrvatski sudac Srđan Dožai (koji ne sudi u ABA ligi) “otpuhao” Tornado s tribine s koje se po istom obrascu skandiralo mladom Cedevitinu reprezentativcu BiH Džananu Musi. Dožai je tada povukao potez nakon kojeg, u Prvenstvu Hrvatske, više nema natrag, no ne i u ABA ligi koja u svojim propozicijama nema naputka o pražnjenju dvorane ako dođe do verbalnog vrijeđanja sudionika na nacionalnoj osnovi. U ovoj priči olakotna je okolnost što navijačke skupine Tornado ovaj put neće biti jer oni su sazvali gledanje te iste utakmice na platnu u dvorani Jazine. Ulaznica devet kuna Ulaznica stoji devet kuna, a iz Tornada su najavili da će sav prihod ići u humanitarnu svrhu, za liječenje jedne mlade Zadranke. Tornado je u ratu s aktualnom upravom kluba, a svojim košarkašima objasnili su kako njihov nedolazak nema veze s njima, već s upravom kluba koju smatraju nekvalitetnom. >>Za više sporta posjetite našu novu Facebook stranicu Večernji list - Sport 