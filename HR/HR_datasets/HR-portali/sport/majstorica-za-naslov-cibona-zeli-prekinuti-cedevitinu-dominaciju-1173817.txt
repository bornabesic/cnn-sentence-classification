Košarkaši Cedevite četvrtu godinu zaredom postali su prvacima Hrvatske, nakon što su pred 6000 gledatelja u KC Dražen Petrović svladali Cibonu sa 78-75 (15-18, 15-12, 28-16, 20-29) u petoj, odlučujućoj utakmici finalne serije. U do kraja ispunjenoj dvorani KC Dražen Petrović, što je dodatno podiglo temperaturu i otežalo uvjete za igranje, obje su momčadi pokazale znakove sputanosti u prvom poluvremenu, zbog uloga koji je nosila ova utakmica. Cibona je do najveće prednosti došla u 5. minuti, nakon trice Rozića za 10-5, a Cedevitino najveće vodstvo bilo je +4 (23-27), nakon polaganja Krušlina u kontranapadu, što mu je omogućio Boatright ukradenom loptom i asistencijom. Cedevita je u prvom poluvremenu imala mizeran šut za tricu, pogodivši tek jednom iz 14 pokušaja. No, momčad Veljka Mršića je to uspjela nadoknaditi nadskakavši Cibonu (27-17), uz čak devet napadačkih skokova. I jedna i druga momčad su šuterski bile iznimno neraspoložene. Otvaranje drugog poluvremena odlučilo je pobjednika, a u tom je razdobolju briljirao Cedevitin Amerikanac Ryan Boatright. U pet minuta Cedevita je napravila 14-2 u koje je Boatright ugradio 11 koševa i asistenciju za tricu Marka Tomasa koji je pogodio za 44-32. Trostruki prvaci su do najvećih +17 (65-48) došli u 32. minuti, a tri minute prije kraja imali su +14 (72-58), kad je Veljko Mršić odlučio ubaciti svoju drugu petorku. Cibona je u nevjerojatnoj seriji stigla do samo tri koša zaostatka na 35 sekundi prije kraja (71-74) i Nebojša Joksimović je dvaput promašio 'zicer' za jedan poen zaostatka. Miro Bilan je pogodio oba slobodna bacanja na drugoj strani, a nakon promašene trice Marinellija Cedevita je ipak uspjela zaključila utakmicu. Nakon mizernih 1/14 u prvom poluvremenu, Cedevita je u drugom pogodila šest trica iz 12 pokušaja, a zadržala skakačku nadmoć (45-33). Ryan Boatright se pokazao pokretačkom snagom starog i novog prvaka te sa 22 koša, tri asistencije i pet ukradenih lopti bio najbolji igrač odlučujućeg dvoboja te zaslužio i naslov najkorisnijeg igrača finalne serije. Miro Bilan je imao 12 koševa i četiri skoka, a Filip Krušlin je ubacio 10 poena. Luka Žorić je sa 17 koševa, šest skokova i tri asistencije bio najbolji Cibonin igrač. Po 13 koševa ubacili su Željko Šakić i Scott Reynolds, a 12 Petar Marić. Pehar namijenjen prvaku, kapetanu Cedevite Miri Bilanu uručio je predsjednik Hrvatskog košarkaškog saveza Stojko Vranković. Cedviti je to četvrti uzastopni naslov, a sva četiri puta u finalu su nadigrali Cibonu, koja je ostala na 18. trofeja prvaka Hrvatske.