Legendarni nogometni trener Miroslav Ćiro Blažević, koji je s hrvatskom izabranom vrstom postigao svoj najveći uspjeh u karijeri osvajanjem trećeg mjesta na Svjetskom prvenstvu 1998. godine, prokomentirao je u Ljubljani mogućnost da u Dinamo kao trener dođe Srečko Katanec, aktualni slovenski izbornik. Blažević smatra kako bi Katanec mogao istovremeno biti i izbornik Slovenije i trener Dinama. - Mislim da to nije problem, pa i ja sam istodobno vodio klub i reprezentaciju, a mislim da bi Srečko bio pravo rješenje za Dinamo - kazao je Ćiro na susretu struke u slovenskoj prijestolnici, gdje je nahvalio napredak slovenskog nogometa u zadnje vrijeme. Po njemu, taj se napredak vidi u tome što je na mjesto predsjednika Uefe došao Slovenac Aleksander Čeferin, ali i u tome da neke najuspješnije hrvatske klubove vode treneri iz Slovenije. - Dva od tri najveća hrvatska kluba, Rijeku i Hajduk, vode slovenski treneri, a ako u Dinamo dođe Katanec, onda će sva tri. To mi baš nije najmilije, ali je to dokaz napretka slovenske nogometne struke o čemu svjedoči i uspjeh Matjaža Keka koji je u Rijeci postao prava zvijezda, što je Slovencu u hrvatskom nogometu inače teško postati - ocijenio je Blažević, inače dobar poznavatelj prilika u slovenskom nogometu gdje je prije desetak godina pola sezone vodio prvoligaša Muru. - Mislim da bi Srečko Katanec bio pravo rješenje za Dinamo i navijam da dođe. On bi u ekipi uveo red karakterističan za Slovence, a kao trener je striktan, kvalitetan i ambiciozan - pohvalio je Ćiro slovenskog izbornika za kojega se špekulira da bi mogao otići sa tog mjesta nakon preseljenja Čeferina u sjedište Uefe. 