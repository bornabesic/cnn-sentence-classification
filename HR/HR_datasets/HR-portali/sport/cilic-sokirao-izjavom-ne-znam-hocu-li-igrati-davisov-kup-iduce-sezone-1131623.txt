Trebao je biti heroj, na kraju je postao tragičar. Marin Čilić imao je gotovo sve u meču protiv Del Potra, a na kraju je dobio veliko ništa. Propustiti 2:0 u setovima, i to u meču koji donosi Davisov kup pred domaćom publikom, vjerojatno je najgora stvar koja se može dogoditi nekom tenisaču. Del Potro slomio prst - Jako sam razočaran, teško mi je prihvatiti ovaj poraz. Mislim da sam bio bolji igrač tijekom cijelog meča, i fizički i psihički, ali nisam uspio. Ne znam što reći, jako mi je teško – jedva je Marin pronalazio riječi nakon poraza od Del Potra. Pokušao je objasniti što se dogodilo, zašto je izgubio već dobiveni meč. - Gubitak trećeg seta me uzdrmao, jer bio sam dosta bolji u prva dva, a u trećem je on već bio umoran. Teško se kretao, a ja se malo požurio i nisam nastavio s dobrom igrom iz prva dva seta. Nažalost, dao sam mu šansu da se vrati – rekao je Čilić. Nije Marin znao da je tijekom petog seta Del Potru puknuo mali prst na lijevoj ruci. - Ne znam ništa o tome. Žao mi je, ispričavam se ako sam mu ga ja slomio – rekao je Marin. Čilić je već treći put ove sezone izgubio prednost od 2:0 u setovima (Sock u Davisovu kupu, Federer u Wimbledonu, sada i Del Potro). - Nisam gubio od igrača koji su lošiji od mene. Sve su to odlični igrači. To se može dogoditi – objasnio je Marin. Čilić je protiv Del Potra zabio 34 asa, napravio samo dvije dvostruke pogreške i konstantno dobro servirao, pogotovo u situacijama kad je Del Potro prijetio. - Zabio sam jako puno aseva, osjećao sam da sam puno bolji u tom segmentu. Imao sam dosta peha na njegov servis. U dosta izmjena sam imao prilike koje nisam iskoristio. Imao sam i nesreću da sam nakon drugog seta stalno servirao poslije pauze. Njegovi su gemovi na servisu bili duži, tako da je bilo dosta vremena između moja dva servisa. Tu sam izgubio ritam – kazao je Čilić. Objasnio je i zašto je u zadnjem setu emotivno bacio reket. - Del Potrova lopta je završila u autu, što se kasnije vidjelo i na snimci, linijski sudac nije zvao aut, već netko iz publike. A ja mislio da je sudac, pa sam stao. To me jako omelo... Trebao je glavni sudac tu uskočiti i zvati aut. Poraz od Del Potra jako je uzdrmao Čilića, potvrđuje to i izjava u kojoj je otkrio da razmišljao o pauzi od Davisova kupa sljedeće sezone. - Ne znam još, vidjet ćemo kako će se razviti situacija, nisam ništa odlučio – rekao je Marin. Čilić je trebao biti Ljubičić iz 2005. godine. Da je pobijedio Del Potra, imao bi Marin ove sezone u Davisovu kupu skor savršen skor, u singlu 6-2, te 3-0 u parovima. Ali, do šeste pojedinačne pobjede ipak nije došao. Šteta, jer bio je fizički dominantan u cijelom meču protiv Del Potra. No, presudila je ipak psiha, a tu je Argentinac bio jači. Pobjedom protiv Del Potra mogao se Čilić pridružiti šestorici velikana koji su od 1981. do danas u finalima Davisova kupa imali maksimalan učinak. To su uspjeli samo Amerikanci John McEnroe (1981.) i Pete Sampras (1995.), Australac Pat Cash (1986.), Nijemci Boris Becker (1988.), i Michael Stich (1993.), te Britanac Andy Murray (2015.). Ali, ime Marina Čilića ipak neće stajati uz ovakve velikane. Nije se izjednačio s Ljubom Šteta za šokantan ishod meča, jer da je jučer slavio protiv Del Potra, bila bi to Čiliću 23. pobjeda u singlu u Davisovu kupu, po čemu bi se izjednačio s hrvatskim rekorderom Ivanom Ljubičićem. No, Marinu je tek 28 godina, ima vremena narednih godina. Nadamo se da će igrati i sljedeće godine za Hrvatsku, da pauzu ipak neće uzeti. Jer Hrvatska bez Marina sigurno ne bi sljedeće godine mogla ponoviti rezultat iz ove sezone. Pogotovo što je povratak Karlovića u reprezentaciju bio jednokratan, njega iduće sezone hrvatski izbornik više neće imati na raspolaganju. A Borna Ćorić i Ivan Dodig bez Čilića ne bi mogli računati na najviše dosege.