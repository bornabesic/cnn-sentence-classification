Nije bilo iznenađenja, izbornik Ante Čačić za pripreme nogometne reprezentacije Hrvatske uoči Eura u Francuskoj pozvao je najčešće spominjana imena, dodavši im i dvojicu mladih reprezentativaca, vratara Livakovića i srednjeg braniča Ćaletu Cara. Na tom je, širem popisu, 27 nogometaša – četvorica vratara i 23 igrača, a do ponoći 31. svibnja Čačić mora u Uefu poslati konačni popis 23 imena (trojica vratara i 20 igrača). Okupljanje je 20. svibnja u Zagrebu, a prvi dio priprema u Svetom Martinu na Muri preskočit će Mandžukić, Rakitić, Srna, Modrić i Kovačić budući da još imaju obveze u klubovima. Prva trojica igraju u finalima nacionalnih kupova i javit će se izborniku 29. svibnja, na početak drugoga dijela priprema u Rovinju. A Modrić i Kovačić, koji igraju finale Lige prvaka 28. svibnja u Milanu, dolaze u Rovinj 2. svibnja... Tri skupine nogometaša I ta spoznaja da će bez četvorice igrača iz prve postave odraditi veći dio pripremnog razdoblja svakako predstavlja najveći problem našem izborniku. Problem “broj 2” svakako je neujednačeno fizičko stanje nogometaša – neki su izraubani, drugima pak nedostaje utakmica, dok su treći u optimalnom stanju. Stoga će raditi po skupinama jer ne može isti intenzitet vježbanja biti za sve – neke treba osvježiti, a neke opteretiti. Zato je Čačić u stručni stožer uključio kondicijskog trenera Miljenka Raka, koji je uoči Eura 2012. godine u Poljskoj napravio sjajan posao i Hrvatska je bila izvanredno tjelesno pripremljena iako su ondašnjeg izbornika Slavena Bilića uoči Eura mučile iste brige kao i sad Čačića. No Rak je pronašao formulu kojom je gotovo sve igrače doveo u optimalno stanje... Iako uvijek postoji mogućnost ozljeda, Čačić u pričuvi nema dodatnih imena: – Zato sam pozvao 27 igrača, četvoricu više nego što ću voditi u Francusku – objasnio je izbornik. Već sad se, jasno je, nazire i popis za Francusku. Ne bude li problema s vratarima, na Euro putuje standardni triling Subašić, Kalinić i Vargić, mladi je Livaković pozvan na pripreme za nagradu. Nadalje, na ovaj je prošireni popis Čačić uvrstio po osmoricu obrambenih i veznih igrača te sedmoricu napadača. Trojica su višak, logičnim se čini da će otpasti dvojica napadača jer neće biti potrebno u svlačionici imati više od petorice napadača... – Nitko na svijetu, nijedan klub ni reprezentacija, nema više od petorice napadača u rosteru! To je logično, mogu igrati samo jedan ili istodobno dvojica, u rijetkim slučajevima trojica. A ostali su u pravilu nezadovoljni jer je znano da su napadači najsebičniji i najtaštiji nogometaši – svojedobno nam je rekao naš bivši izbornik, a sad uspješni trener West Hama Slaven Bilić. Livaković, Čop, Halilović... I Bilićevoj se procjeni nema što dodati, štoviše potvrda tim riječima je i spoznaja da su nezadovoljni napadači, oni koji ne igraju, najčešći sudionici svađa u svlačionici. Teško se mire s klupom, nervozni su i ponašanje im je stalno na rubu incidenta... Vođeni tom logikom, dvojicu igrača viška potražit ćemo među napadačima, prekobrojni bi na prvi pogled mogli biti Duje Čop i Alen Halilović. Ostalo je još jedno mjesto viška, bit će to obrambeni ili vezni igrač, sad bi nedoumica mogla biti Ćaleta Car ili Antolić... To bi, dakle, trebalo tako biti ne bude li ozljeda! Međutim, iskustvo nas uči da se uvijek, baš uvijek nešto zakomplicira i da Hrvatska još ni na jedno veliko natjecanje nije otišla u najjačem sastavu, uvijek su ozljede u posljednji trenutak nekoga eliminirale. Nadajmo se da će sad ozljede preskočiti Čačićevu vrstu te da će izbornik pripreme iskoristiti za stvaranje ozračja temeljenog na zajedništvu ... >>Livaković: Nisam iznenađen, rekao bih više da sam šokiran! 