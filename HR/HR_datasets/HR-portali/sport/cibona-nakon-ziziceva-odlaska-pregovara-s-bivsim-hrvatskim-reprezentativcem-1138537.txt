Košarkaški klub Cibona pregovara s 32-godišnjim centrom Lukom Žorićem oko njegova povratka u klub nakon što je na toj poziciji ostala bez 19-godišnjeg Ante Žižića prodanog u tursku Darušafaku, rekla je Hini osoba upoznata s razgovorima. Bivši hrvatski reprezentativac Žorić trenutačno je slobodan igrač nakon što je 22. studenog dogovorio raskid ugovora sa španjolskim prvoligašem Betisom iz Seville. On je Španjolsku napustio nakon osam odigranih prvenstvenih kola jer se htio vratiti u Hrvatsku ne navodeći razlog. Betis Sevilla priopćila je kako je odlučio otići zbog privatnih razloga. Cibonu je u utorak napustio Ante Žižić koji je odletio za Istanbul te kasnije tijekom dana potpisao ugovor s Darušafakom do kraja sezone. Nakon odluke uprave o prodaji Žižića mjesto predsjednika zagrebačkog kluba napustio je Aleksandar Petrović. On je u priopćenju objavljenom na klupskoj stranici naveo da je Cibona tom prodajom "ugrozila svoje sportske interese" te da je to razlog njegove ostavke. Prijelazni rok otvara se u petak te će trajati do srijede kada završava registriranje novih igrača za nastavak Eurocupa i Eurolige. – Cibona će poslati službeno priopćenje medijima o svim daljnjim aktivnostima kluba kada za to bude vrijeme pa vas molim za strpljenje – napisala je u e-mailu glasnogovornica Maida Arslanagić.  Centar visok 2,11 metara zabijao je u prosjeku 12,5 koševa za Betis Sevillu, te je imao 4,7 skokova. Na parketu je provodio 24 minute po utakmici. On je već igrao za Cibonu u sezonama 2001./2002. te 2007./2008. Prošle sezone igrao je u zagrebačkoj Cedeviti i s njom osvojio naslov prvaka Hrvatske, a potom je potpisao jednogodišnji ugovor s Betisom iz Seville na čijoj klupi je hrvatski trener Žan Tabak. Glasnogovornik Betisa, Nacho Delgado, rekao je 22.studenog kako je "Žorić zatražio raskid navevši privatne razloge i želju za povratkom u Hrvatsku".  Osim za Betis, Cedevitu i Cibonu nastupao je za Malagu, Zagreb, Union Olimpiju, Dubrovnik, Karlovac, Braunschweig i Borik. Cibona se u regionalnoj ABA ligi nalazi na 5. mjestu među 14. momčadi. U utorak navečer poražena je u Baru od crnogorskog Mornara sa 57:92. U skupini D Lige prvaka "vukovi" se nalaze na pretposljednjem mjestu među osam ekipa s omjerom 3-7. Betis Sevilla u utorak je pobijedila u španjolskom prvenstvu vodeći Real Madrid sa 86-85 te zauzima 12. mjesto među 17 momčadi. 