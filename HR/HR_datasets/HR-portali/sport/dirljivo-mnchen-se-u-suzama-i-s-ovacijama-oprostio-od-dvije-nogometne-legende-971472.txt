POSLJEDNJE kolo Bundeslige za sezonu 2016/2017. bit će upamćeno po proslavi šampionske titule Bayerna, ali jednako jak utisak ostat će i zbog oproštaja dvojice velikih igrača – Philippa Lahma i Xabija Alonsa.  Rijetko se viđa utakmica na kojoj se opraštaju dva takva velikana. Ova je bila upravo takva. Lahm, koji je u Bayernu proveo cijelu karijeru, ako izuzmemo sezonu odrađenu na posudbi u Stuttgartu, s Bavarcima je osvojio osam naslova prvaka Njemačke. Protiv Freiburga je upisao svoj 517. nastup za Bayern, a prvak svijeta s Njemačkom još ranije je objavio da će mu ovo biti posljednja sezona. Tek su mu 33 godine. Za kapetana je osigurano i mjesto u Bayernovoj Kući slavnih.   Uz Lahma je tisuće navijača pozdravilo i Xabija Alonsa, koji je s 35 godina objavio kraj velike karijere. Izabrao je pravi trenutak i otišao je kao prvak sa 17 trofeja u posljednjih 12 godina. Prvi trofej bio mu je Liga prvaka s Liverpoolom u senzacionalnom finalu 2005. S Realom i reprezentacijom osvojio je sve što je mogao, a onda došao u Bayern kojeg je predvodio do još pet trofeja.   Lahm i Alonso zbrojeno imaju 12 naslova prvaka u najjačim europskim ligama, 8 kupova, 3 Lige prvaka, 2 titule svjetskih prvaka s reprezentacijama i 2 europska zlata.   Nijemac i Španjolac ispraćeni su u mirovinu onako kako dolikuje takvim legendama, na veličanstven način, uz fanfare, cvijeće i pjesmu, uz ovacije navijača i svih onih kojima je Bayern pri srcu. Obojica su bila u početnoj postavi Bavaraca, da bi pred kraj utakmice, jedan za drugim u razmaku od nekoliko minuta napustili teren uz ovacije čitave Allianz Arene.