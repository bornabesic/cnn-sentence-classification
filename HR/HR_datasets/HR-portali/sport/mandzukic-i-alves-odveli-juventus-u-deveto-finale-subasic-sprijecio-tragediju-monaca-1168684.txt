Rijetki su uoči večerašnjeg uzvrata polufinala Lige prvaka vjerovali kako Monaco može napraviti podvig u Torinu i izbaciti Juventus. Stara dama slavila je u prvom susretu u kneževini sa 2:0 potvrdivši kako spektakularno zaustavljanje Barcelone u četvrtfinalu nije bilo slučajnost. Momčad Massimiliana Allegrija igra zaista fenomenalno, a tako je bilo i u uzvratnom okršaju s mladim francuskim sastavom na dupkom ispunjenom torinskom zdanju (40 tisuća gledatelja). Navijači su uoči početka priredili upečatljivu koreografiju s porukom 'vrijeme je za Cardiff', a njihovi miljenici uslišali su im želju te slavili sa 2:1 (ukupno 4:1). Tijek utakmice pogledajte ovdje. Posebno dojmljivo bilo je prvo poluvrijeme, prilike domaćih redale su se kao na tekućoj vrpci, a Monaco je od prave tragedije spasio raspoloženi Danijel Subašić. Između 15. i 28. minute Stara dama imala je čak pet prilika, no Dybala, Higuain, Pjanić i dvaput Mandžukić nisu uspjeli savladati Subu. Ipak, Juve je poveo u 33. minuti. Bila je to brza akcija talijanske momčadi. Dybala je dao Alvesu koji je ubacio, a Mandžo je pucao glavom. Subašić je obranio, ali lopta se odbila do hrvatskog napadača koji je zakucao pod gredu. Mandžukić je strastveno proslavio pogodak, a domaći tifozi, grleći ga, umalo su mu rastrgali dres. Mandži je to bio drugi pogodak u Ligi prvaka ove sezone. Nije tu bio kraj nasrtajima Juventusa, ali Monaco je u 44. minuti bio blizu izjedančenja. Mendyju je nedostajalo nekoliko centimetara da nakon ubacivanja pospremi loptu u mrežu. Kazna je uslijedila minutu kasnije. Subašić je boksao loptu nakon kornera, a Dani Alves volejem sa ruba šesnaesterca rasparao je mrežu. Na tribinama je nastao delirij jer bilo je jasno kako su crno-bijeli izborili deveto finale Lige prvaka. Francuzi su ipak uspjeli postići počasni pogodak, i to u 69. minuti. Moutinho je prošao po lijevoj strani i dao pred gol gdje Mbappe pogađa iz blizine. Bio je to prvi pogodak kojeg je Juventus primio u doigravanju Lige prvaka ove sezone. A Buffon je u ovom natjecanju kapitulirao nakon 594 minuta. Zanimljivo kako je Mbappe trebao u tim trenucima napustiti igru, već se pripremala zamjena, a Lemar je čekao spreman za ulazak u igru. Nadareni napadač ovako je sa 18 godina i 140 dana postao najmlađi strijelac u polufinalu Lige prvaka.   Dodajmo i kako je Mbappe dvije minute prije pogotka opasno zaprijetio, ali je iskusni Buffon nogom zaustavio njegov pokušaj. Subašić je odigrao cijeli susret za Monaco baš kao i Mandžukić za Juve, a u samoj završnici dobio je žuti karton.  Finale će se u Cardiffu igrati 3. lipnja, a Juve čeka pobjedinka ogleda Reala i Atletica. JUVENTUS - MONACO 2:1 JUVENTUS: Buffon - Barzagli (Benatia, 85), Bonucci, Chiellini - Dani Alves, Khedira (Marchisio, 10), Pjanić, Alex Sandro - Dybala (Cuadrado, 54), Higuain, Mandžukić. MONACO: Subašić - Raggi, Jemerson, Glik, Sidibé - Mendy (Fabinho, 54), Bakayoko (Germain, 78), Moutinho , Bernardo Silva (Lemar, 69)- Falcao, Mbappé 