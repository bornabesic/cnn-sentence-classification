U sjajnoj partiji Arsenal je pobijedio prvaka, Chelsea s 2-1, Sanchez i Ramsey bili su strijelci za "topnike", Costa za Conteovu momčad Ipak je to malo iznenađenje, nogometaši Arsenala pobjednici su FA kupa nakon što su u finalu na stadionu Wembley pobijedili prvaka Chelsea 2-1. Arsenalu je to rekordni 13. naslov pobjednika najstarijeg nogometnog natjecanja na svijetu koje je prvi put odigrano 1871. godine. Arsenalu je ovo bilo 20. finale i 13 naslov, dok je Chelsea u svom 12. finalu upisao peti poraz. “Topnici” su do sada dijelili vrh ljestvice osvajača s Manchester Unitedom sa po 12 naslova, no londonski sastav je sada sam na vrhu. Arsenal je poveo već u 4. minuti golom Alexisa Sancheza, a kada je u 66. minuti isključen veznjak Chelsea Victor Moses činilo se kako je priča završena. Međutim, ‘bluesi’ su s igračem manje izjednačili u 76. minuti golom Diega Coste. No tri minute kasnije Aaron Ramsey je doveo Arsenal u novo vodstvo. Do kraja susreta Diego Costa je imao još jednu sjajnu priliku za izjednačenje, ali i Arsenal je mogao zabiti treći gol, a najbliže tome bio je Mesut Ozil koji je u 86. minuti pogodio okvir gola.