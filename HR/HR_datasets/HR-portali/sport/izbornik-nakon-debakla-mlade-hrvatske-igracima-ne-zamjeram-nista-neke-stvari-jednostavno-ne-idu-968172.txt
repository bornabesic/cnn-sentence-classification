HRVATSKA nogometna reprezentacija do 17 godina u susretu je 2. kola skupine A na Europskom prvenstvu kojemu je domaćin pretrpjela drugi poraz, na stadionu Rujevica u Rijeci Hrvatska je izgubila od Turske sa 1:4 (0:1).  > HRVATSKA ISPALA S EURA Mlada reprezentacija doživjela debakl na Rujevici Ovim porazom Hrvatska je praktički izgubila sve izglede za prolazak u četvrtfinale, nakon dva kola je posljednja u skupini bez bodova, dok sve tri preostale reprezentacije, Španjolska, Italija i Turska, imaju po tri boda, a Španjolska i Italija tek trebaju odigrati svoj susret 2. kola koji je na programu od 17.45 sati također u Rijeci. Izbornik Dario Bašić nakon utakmice bio je razočaran, ali je znao pronaći riječi pohvale za svoje izabranike i opravdanje za rezultatski podbačaj. ''Ponovilo se ono što već duže vremena govorim. Naši protivnici imaju igrače koji igraju na višoj razini od naših igrača, a mi nismo prilagođeni na ovako velike podražaje. I Talijani i Turci spremni su držati isti ritam svih 80 minuta, a to melje protivnika'', kazao je Bašić nakon utakmice pa je nastavio: ''Svojim igračima ne mogu ništa zamjeriti, oni su dali svoj maksimum, ali jednostavno neke stvari ne idu. Rezultatski to izgleda gore nego što smo zaslužili, a uvijek možemo razgovarati što bi bilo da smo iskoristili svoje šanse s početka utakmice. Potencijal imamo, bit će dobrih igrača iz ove generacije, ali treba nam još boljih utakmica i još više igre sa starijim suparnicima.'' Hrvatska je uspjela smanjiti na 1:2, no više od toga nije išlo. ''Nakratko smo se uspjeli vratiti, doći do zraka, ali morali smo biti koncentriraniji, posebno u prekidima. Uvjeravam vas da su igrači željeli uspjeh, a sada protiv Španjolske možemo igrati bez pritiska. Morala bi se posložiti luda kombinacija da prođemo, te moramo pokazati nadu za budućnost. Razvoj ovih igrača ostaje na prvom mjestu, treba izvući pouke i dati im podražaj koji će ih odvesti na višu razinu. Ostaje žal, uložili smo mnogo truda, ali napravili smo i dobre stvari, odradili dobre pripreme, a svi naši suparnici su snažne momčadi koje su sigurno među osam najboljih u Europi'', za kraj će Bašić.