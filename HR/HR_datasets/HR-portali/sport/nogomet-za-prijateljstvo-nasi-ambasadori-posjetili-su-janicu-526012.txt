U sklopu događaja koji promiču vrijednosti projekta 'Nogomet za prijateljstvo', predstavnici hrvatskog tima predstavili su projekt Janici Kostelić, državnoj tajnici za šport i najuspješnijoj alpskoj skijašici u povijesti zimskih olimpijskih igara.  Podijelivši s Janicom Kostelić najvažnije vrijednosti 'Nogometa za prijateljstvo', kao što su predanost, jednakost, pravednost te zdrav stil života, mladi ambasador Ivan Omazić i mladi novinar Petar Raguž darovali su Kostelić plavo-zelenu narukvicu prijateljstva. Plava vrpca narukvice simbolizira mirno nebo, a zelena vrpca simbolizira nogometno igralište, dostupno svima. Uz Janicu Kostelić, narukvicu prijateljstva ove godine od olimpijaca ponosno nosi i Pyrros Dimas, trostruki olimpijski pobjednik iz Grčke.  - Lako se mogu poistovjetiti s ključnim vrijednostima projekta 'Nogomet za prijateljstvo'. Za svakog sportaša, uz ljubav prema sportu, ključna je predanost prema tome što radi. Izrazito je bitno mladima prenijeti važnost fair-playa i naučiti ih kako je važno znati radovati se uspjesima, a neuspjehe pretvarati u lekciju za napredak. Moraš biti zadovoljan i s malim stvarima, a onda iz toga dalje graditi uspjehe. Za mlade sportaše je sjajno sve što im pruža ovaj projekt zahvaljujući kojem se mogu upoznati sa svojim kolegama sportašima iz 63 zemlje svijeta te biti dijelom međunarodne ekipe koju čine predstavnici osam zemalja. Družiti se, razmjenjivati iskustva, kako nogometna tako i ona životna, može samo obogatiti naše mlade predstavnike i biti neprocjenjivo životno iskustvo - izjavila je Janica Kostelić, državna tajnica za šport Završna manifestacija projekta, koja će se održati početkom srpnja u Sankt Petersburgu, okupit će predstavnike nogometnih saveza, vodećih klubova i medija, brand ambasadore projekta i djecu - mlade nogometaše i novinare kao glavne sudionike najvećeg projekta ovog profila na svijetu, temeljenom na nogometu i promociji prijateljstva među različitim narodima i kulturama.  Ovogodišnje izdanje projekta “Nogomet za prijateljstvo” - podržano od FIFA-e i UEFA-e - također predstavlja najljepšu moguću najavu za predstojeće FIFA Svjetsko prvenstvo u nogometu - Rusija 2018!