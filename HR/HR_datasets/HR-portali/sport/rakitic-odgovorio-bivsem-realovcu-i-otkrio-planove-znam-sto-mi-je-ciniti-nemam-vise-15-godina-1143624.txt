Ivan Rakitić sudjelovao je do 69. minute u gostujućoj pobjedi Barcelone kod Real Sociedada (1:0) konačno se našavši u početnom sastavu momčadi Luisa Enriquea. Hrvatski veznjak bio je vrlo dobar, a zamijenio ga je Denis Suarez. Nakon utakmice naglasio je kako želi ostati još dugo u Kataloniji. – Zabrinut sam jer želim uvijek igrati, sve utakmice. Znam da moram naporno trenirati, ali vjerujem u sebe i u trenera. Nemam više 15 godina, nitko mi ne treba objašnjavati kako stvari stoje – rekao je Raketa i dodao kako se nada da će još godinama ostati u klubu. – Želim novi ugovor s Barcelonom – jasno je poručio. A neki igrači Real Sociedada žalili su se na suđenje, posebice bivši igrač madridskog Reala Asier Illarramendi koji je kritiku iznio na društvenim mrežama. – Ne znam zašto se žali. Katkada je bolje zadržati mobitel u džepu – odgovorio mu je Rakitić. A vidjet ćemo hoće li ga Enrique uvrstiti u početni sastav protiv Eibara ovog vikenda kad Barca nastavlja svoj pohod u prvenstvu.