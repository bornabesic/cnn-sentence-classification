Bio je nogometaš kojem se divio i od kojeg je učio i Zinedine Zidane, kao trener je radio u devet klubova, ali legendarni Mostarac Blaž Slišković u nedjelju je osvojio svoj prvi naslov prvaka. I to na stadionu na kojem je prije 40 godina počela njegova seniorska karijera. Bio je blizu 2005., ali uprava Hajduka povukla je neobičan potez i smijenila ga iako je momčad bila na prvome mjestu. Bio je blizu i 2015. sa Zrinjskim, no prvak je postalo Sarajevo. Činilo se da će mu naslov prvaka iskliznuti iz ruku i ove godine, no u neizvjesnoj završnici, pobjedom u zadnjem kolu nad Slobodom, konačno je uspio. - Prvi je, ipak ne računam onaj Hajdukov jer ga službeno nisam osvojio, smijenili su me nekoliko kola prije kraja. To je stara priča, ali naravno da smatram kako imam za njega zasluga, baš kao što i za ovaj imaju zasluga moji prethodnici. Radujem mu se jer je prvi, a nadam se da neće biti i zadnji. Nakon 20 godina trenerske karijere... - kazao je Baka, koji je utakmicu Zrinjskog i Slobode odgledao neuobičajeno mirno. - Vjerovao sam u momčad, igrali smo dobro od prve minute i nisam ni posumnjao da ćemo propustiti priliku. Nakon prvoga gola više nije bilo razloga za brigu, pa sam utakmicu mirno gledao do kraja. Slišković je jedan od rijetkih nogometnih djelatnika u BiH koji u sva tri entiteta uživaju ugled i povjerenje, no čak ni on nije ostao hladan na sve što se događalo u završnici sezone, koju su obilježile optužbe za namještanje. - Ne bih se na to osvrtao, bila je to provokacija jednog novinara, i to, moram naglasiti, prije tiskovne konferencije, koju je netko snimio i namjerno pustio snimku. Bio sam malo nervozan, nasjeo sam na provokaciju i ispalo je tako kako je ispalo. Mnoge stvari kažete u afektu i pokajete se, ali to sam shvatio kao provokaciju i nisam mogao otrpjeti da ne odgovorim, pogotovo kad se stvari gledaju samo jednostrano... Slišković je svjestan da je pred njim veliki izazov za koji klub nije spreman. Teško s ovim sastavom može nešto napraviti u kvalifikacijama za Ligu prvaka. - Rijetko tko u BiH može nešto napraviti u LP-u, možda može proći jedno kolo, eventualno s dobrim ždrijebom još jedno... Nismo se mi na to nešto posebno ni fokusirali. Cilj je sljedeće dvije godine podmladiti momčad, napraviti prepoznatljivu igru, iskorak, pa tad pokušati osvojiti naslov i napraviti nešto u Europi. Žao mi je što ovi naši klubovi iz regije ne uspijevaju napraviti iskorak jer ovo podneblje ima toliko talenta, pogotovo nogometaša. Nažalost, svima su problem financije. Liga bivše Jugoslavije bila je među pet najjačih u svijetu. Upravo zato što igrači do 28. godine nisu smjeli u inozemstvo. Upravo su financije i organizacija klubova ono što razlikuje i HNL od BiH lige. - Infrastruktura, organizacija i novac su na strani hrvatskih klubova. Ako izuzmete Dinamo, Rijeku i Hajduk, ovo ostalo je ‘li-la’. Kad bi se našli na neutralnom terenu, ne mogu reći da bi Belupo dobio Zrinjskog. Ali usporediti prvake u ovom trenutku, Rijeku i Zrinjskoga, to je apsurd. Nemamo ni kvalitetu, ni organizaciju, ni novac kao oni. Za kraj je Slišković iskoristio prigodu i posvetio prvi naslov prvaka pokojnom ocu Vladi i nedavno tragično preminulom navijaču Zrinjskog Luki Lovriću. - Ne bi bilo sretnijih od njih dvojice da su bili na stadionu i svjedočili naslovu prvaka Zrinjskoga. Petom u povijesti kluba, a prvom u mojoj karijeri.