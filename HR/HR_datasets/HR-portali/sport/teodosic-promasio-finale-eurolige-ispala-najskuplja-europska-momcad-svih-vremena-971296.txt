Screenshot (Youtube) IZNENAĐENJE u prvoj utakmici polufinala Eurolige! Olympiakos je u drami izbacio branitelja naslova CSKA s 82:78, iako je ruska momčad vodila gotovo cijelu utakmicu. CSKA je krenuo puno bolje u susret. Olympiacos nije mogao zabiti ništa iz vana, ali ih je njihov ofenzivni skok držao u igri u prvoj četvrtini koju je CSKA dobio sa 18:12. Olympiacos je konstantno pokušavao spuštati loptu na Printezisa, a kad su ga igrači CSKA udvajali, Grci nisu uspjeli iskoristiti otvorene šuteve te su trice gađali 1/7.  Druga četvrtina ponudila je malo uravnoteženiju igru. Miloš Teodosić odigrao je briljantnu dionicu u kojoj je zabio deset koševa (ukupno 15 na poluvremenu) te je CSKA izgradio deset koševa prednosti koju je Agravanis tricom u zadnjoj sekundi smanjio na 40:33. Iako je CSKA imao prednost, osim individualne kvalitete Teodosića, nije pokazao nešto više te se Olympiacos s pravom mogao nadati boljem rezultatu ukoliko u drugom poluvremenu proradi njihov vanjski šut i prije svega njihov "closer" Vassilis Spanoulis. U trećoj četvrtini Olympiacos je počeo puno agresivnije igrati, posebno u napadu, no usprkos tome CSKA je i dalje nekoliko puta imao dvoznamenkastu prednost. Agravanis i Mantzaris zabili su trice krajem četvrtine te su Olympiacos vratili na samo četiri poena zaostatka. Zanimljivo je napomenuti da su Grci zadnjih nekoliko minuta četvrtine odigrali bez velikog trojca Spanoulis – Printezis – Papanikolaou te su tako spustili prednost aktualnog prvaka Europe.  Malo više od pet minuta prije kraja pri rezultatu 69:64 za CSKA, kreće Olympiacos & Spanoulis show. Prvo je Erick Green, koji je do tog trenutka bio potpuno indisponiran svojim prvim Final Fourom, zabio tricu za -2, a potom smo odgledali film koji smo vidjeli mnogo pita kad su Olympiacos i Spanoulis u pitanju. Vassilis, koji je u prvih 35 minuta zabio četiri poena, sve iz slobodnih bacanja, potpuno je preuzeo kontrolu nad utakmicom.  Prvo je zabio dva polaganja za izjednačenje 71:71. Potom je Jackson zabio dva slobodna i vratio CSKA na +2, a Spanoulis je pogodio nevjerojatnu, toliko puta viđenu, step back tricu s osam metara preko Viktora Kryape za prvo vodstvo Olympiacosa nakon pete minute susreta. U sljedećem napadu Spanoulis je dodao lob pass Birchu koji je zakucao za +3. Odmah u sljedećem napadu odgovorio je Teodosić za izjednačenje. Briljantnu završnicu upotpunio je Green koji je zabio 41 sekundu prije kraja jedan od najvećih šuteva svoje karijere, za vodstvo protiv kluba kojemu je budžet veći od 40 milijuna eura.  Teodosić je potom zabio jedno od dva slobodna bacanja, ostalo je 37 sekundi do kraja i nakon promašaja trice Papanikolaoua  3 sekundi do kraja, Teodosić nerezonski iz tranzicije šutira tricu te promašuje, a Spanoulis hvata skok te je utakmica tada bila riješena.  Teodosić je, unatoč promašajima u posljednjoj minuti, s 23 poena bio najbolji igrač CSKA. Odigrao je, jer je lakše ozlijeđen, samo 22 minute. U poraženoj momčadi Nando De Colo je dodao 16 poena, a Aaron Jackson 12.  Pobjednike su s po 14 poena predvodili legendarni Vassilis Spanoulis, koji je u posljednjih pet minuta postigao čak devet poena, te Kostas Papanikolaou i Georgios Printezis. U finalu će igrati protiv domaćina Fenerbahčea koji je slavio protiv Real Madrida.