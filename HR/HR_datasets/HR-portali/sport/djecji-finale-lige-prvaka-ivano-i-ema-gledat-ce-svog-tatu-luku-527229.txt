Svi jedva čekamo večerašnji finale Lige prvaka, veselimo se sjajnom nogometu, dok ove klince to pretjerano ne zanima. Oni čekaju da sudac odsvira kraj i da tata napokon bude slobodan. Jer koliko god život vrhunskih nogometaša bio lijep, ima i on svojih nedostataka. A najveći su razdvojenost od obitelji i česta putovanja. - Puno se toga promijeni kad postanete otac. To je sad neki novi svijet. Presretan sam, ne mogu jednostavno naći riječi - oduševljeno je pričao Sergio Ramos dok je s novorođenim sinom napuštao bolnicu. Njegov kolega po poziciji, a večerašnji protivnik, Leonardo Bonucci, tako po kući mora “trpjeti” navijača velikoga gradskog rivala - Torina. - Moj sin je navijač Torina. Dovedem ga u svlačionicu, tu su Higuain, Dybala, Mandžo... Ali njega to ne zanima! On više voli Belottija iz Torina - ispričao je Bonucci, a ubrzo se u sve uključio napadač Torina i pozvao ih na večeru. Bonucci jr. tako je uspio ispuniti svoj san, a njegov tata pokazao je da nogomet ipak nije najvažnija stvar na svijetu. Sreća djeteta je puno, puno, važnija. Ponajbolji nogometaš svijeta, Cristiano Ronaldo, svog sina Cristiana jr. vodi posvuda, a mali je već priviknut i na standardna zadirkivanja. - Dobace mu da je Messi bolji od mene, ali on je pametan kao i ja pa se ne živcira zbog toga. Volio bih da bude nogometaš, ali bit će kako on odluči - dodao je.