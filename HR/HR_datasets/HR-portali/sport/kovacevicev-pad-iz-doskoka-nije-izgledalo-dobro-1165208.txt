Anton Kovačević osvojio je sedmo mjesto u finalu vježbe na preči na Europskom prvenstvu u rumunjskom Cluju. Mladi zagrebački gimnastičar nije imao sreće jer je nakon solidno odrađene vježbe pao prilikom doskoka. A pad nije izgledalo nimalo bezazleno. Pao je na koljeno, priskočio je prvo njegov trener Ratko Jovanović, pa zatim službeni liječnici. Pao je iz dvostrukog pruženog salta 360 stupnjeva. - Liječnici su ga ovdje dugo pregledavali. Prve prognoze su da koljeno nije ozbiljnije stradalo. Vjerujemo da ozljeda nije strašna - rekao je Antonov trener Ratko Jovanović prije odlaska na dodatne pretrage u bolnicu. Teško do medalje Finale u Cluju uživo je gledao Marijo Možnik, osvajač srebra i zlata u vježbi na preči na europskim prvenstvima 2012. i 2015. godine u Montpellieru. - I da nije bilo ovog nesretnog pada mislim da Anton ne bi mogao do medalje. Imao je nekoliko sitnih pogrešaka koje laici ne mogu primjetiti - istaknuo je Možnik. Malo mu je bilo čudno što je natjecanje gledao s tribina. - Da, ovo je prvi put otkako se bavim gimnastikom da gledam natjecanje. Malo mi je sve bilo čudno, ali morat ću se polako privikavati jer ovi mladi dečki, Kovačević i Srbić stvarno su dobri - istaknuo je Možnik koji će na svojoj omiljenoj spravi nastupiti na Svjetskom kupu u Osijeku, sredinom svibnja. Zanimljivo je da ga je upravo Kovačević izbacio iz reprezentacije na kontrolnim natjecanjima. Oboje su članovi zagrebačkog kluba Sokol. Njihovi treneri, Ratko Jovanović i Tigran Gorički, također su bili suparnici na gimnastičkim spravama. Antona umorila natjecanja A mladi 22-godišnji Kovačević preko noći došao je među dečke koje je donedavno gledao samo na televiziji. - Ne opterećujem se nastupom. S obzirom na to da je ovo moje prvo veliko natjecanje, već ulazak u finale je ogroman uspjeh. Finale? Idem se zabaviti - govorio je uoči nastupa Anton. Mislio je da će biti opušten, ali nije. Bio je malo “stisnut”, ali je sve leteće elemente uspio izvesti, nije pao iz tih elemenata, a onda je pao nakon saskoka. A taj saskok je vjerojatno sto puta bez pogreške izveo na treninzima. Samo da koljeno bude dobro. - Ma, ne vjerujem da je ozljeda tako strašna da neće moći nastupiti već u Osijeku - optimističan je bio Možnik. Ratko Jovanović trenirao ga od 2012. godine. I sam je bio reprezentativac dugih osam godina, od 1992. do 2000. godine. - Ova sezona bila je dosta naporna. Imali smo 11 natjecanja. Sve nas je to izmorilo, kao i kontrolna natjecanja s Možnikom - rekao je Jovanović. Hrvatska je na ovom EP-u upisala dva finala, jedno četvrto (Seligman) i jedno sedmo mjesto (Kovačević).  >> Pogledajte težak pad hrvatskog gimnastičara: Ozlijedio se i ostao bez medalje