Nogometaši Real Madrida stigli su nadomak osvajanja naslova prvaka Španjolske nakon što su u zaostaloj utakmici pobijedili u Vigu Celtu s 4:1.  Prije zadnjeg kola kraljevski klub ima tri boda više od Barcelone i doći će do naslova ukoliko ne izgubi kod Malage u nedjelju ili ako Barcelona doma ne pobijedi Eibar.  U Vigu je briljirao Cristiano Ronaldo koji je u 10. minuti snažnim udaracem s 18 metara postigao vodeći, a u 48. minuti nakon proigravanja Isca i drugi gol na utakmici. U 63. minuti je isključen napadač Celte Aspas, da bi u 68. minuti Isco pogriješio na svojoj polovici, a Guidetti uz pomoć Ramosa smanjuje na 1:2. No, samo dvije minute kasnije Benzema povećava na 3:1 i rješava pitanje pobjednika. Kroos je u 88. minuti zabio za konačnih 4:1.  Luka Modrić je odigrao cijelu utakmicu za Real, dok je Mateo Kovačić ušao u igru u 72. minuti.  Real ima 90, Barcelona 87 bodova, a Celta je 13. s 44 boda.  Monaco i teoretski potvrdio naslov U odgođenom susretu 31. kola francuskog nogometnog prvenstva Monaco je pobijedio St Etienne 2:0 i kolo prije kraja Le Championnata teoretski potvrdio naslov prvaka. Uoči posljednjih 90 minuta sezone Monaco ima nedostižnih šest bodova više od PSG-a i slavlje u Kneževini može početi. Golove odluke zabili su Kylian Mbappe u 19. minuti na asistenciju Radamela Falcaoa, te Valere Germain golom u sudačkoj nadoknadi. Upravo su Falcao i Mbappe vukli Monaco prema tituli prvaka. Falcao je ove sezone u Le Championatu zabio 21 gol, a Mbappe 15 pogodaka. Danijel Subašić ponovo je sjajno odradio posao na vratima domaćeg sastava osvojivši prvi naslov prvaka u karijeri. Subašić je prije četiri godine na vratima Monaca slavio u drugoj ligi, dok je u dresu Hajduka osvojio hrvatski Kup 2010. godine. Monacu je ovo osmi naslov prvaka u povijesti, ali prvi nakon 2000. godine. St Etienne je rekorder sa 10 naslova prvaka, Marseille ima devet titula, a Nantes i Monaco po osam. Slijede Lyon (7), PSG (6), Bordeaux (6) i Reims (6). Kolo prije kraja prvenstva Monaco ima 92 boda, PSG je drugi sa 86 bodova, a Nica na trećem mjestu ima 77 bodova.  U zadnjem kolu Monaco gostuje kod Rennesa, dok će PSG na svom travnjaku ugostiti Caen. Šahtar osvojio Ukrajinski kup Nogometaši donjeckog Šahtara osvojili su Ukrajinski kup nakon što su u finalu u Harkivu slavili protiv najvećeg suparnika kijevskog Dinama s 1:0.   Jedini gol na utakmici zabio je Brazilac Marlos u 80. minuti čime se iskupio za promašeni kazneni udarac u 7. minuti dvoboja. Kapetan rudara Darijo Srna igrao je cijelu utakmicu, kao i Domagoj Vida na drugoj strani kod Dinama. Šahtaru je do 11. osvojeni nacionalni Kup, a čak deveti od 2000. godine.  