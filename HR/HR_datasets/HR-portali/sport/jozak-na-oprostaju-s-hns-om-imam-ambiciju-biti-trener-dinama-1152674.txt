Jozakov bogat, hvalevrijedan uradak na 230 stranica (suautor je Ivan Kepčija) tek je treća stručna “nogometna Biblija” hrvatskih autora, nakon “Škole nogometa” Miloja Gabrijelića iz 1966. i njezine imenjakinje iz 2000. godine koju je oblikovao Pero Dujmović. – Neke su nogometne zemlje već napravile svoje unificirane programe rada, mi smo sada sedmi u Europi – kazao je Romeo Jozak i dodao da samo 22 posto nogometnih škola u Hrvatskoj radi po svojem zacrtanom planu i programu. Klubovi, kaže bivši tehnički direktor HNS-a, nemaju obvezu držati se njegovih postulata, ali je najavio da će ih se njegov klub, Dinamo, striktno pridržavati. Na oproštaju od Saveza Jozak se dotaknuo i svoga odnosa s izbornikom A reprezentacije Antom Čačićem, koji nije bio na promociji, kao ni itko iz njegova stožera. – Funkcionirali smo korektno, premda nismo uvijek bili istog mentaliteta. Izbornik korektno radi svoj posao, a na klupi ga, naravno, kao i sve druge, drži rezultat – naglasio je Jozak, na čijoj promociji, osim Zorislava Srebrića, nije bilo nikoga iz Stručne komisije HNS-a, ni glavnog instruktora Ivana Bedija... Inače, neki iz stručnih krugova vide Jozaka kao sigurnu okladu za sljedećeg Dinamova trenera. A ni on ne skriva tu ambiciju. – Htio bih da Dinamo bude ozbiljan klub u Ligi prvaka, da skinemo karmu o prezimljavanju u Europi. A u nekoj perspektivi uvijek postoji i trenerska ambicija – istaknuo je Jozak. >>Za više sporta posjetite našu novu Facebook stranicu Večernji list - Sport 