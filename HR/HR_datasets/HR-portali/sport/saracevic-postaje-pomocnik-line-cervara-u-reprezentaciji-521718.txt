Prema pisanju Dubrovačkog dnevnika Zlatko Saračević trebao bi biti prvi pomoćnik Line Červara u hrvatskoj rukometnoj reprezentaciji. Isti portal tako piše da je Hrvatski rukometni savez već obavijestio Saračev klub Dubrovnik i legendarni bi desni vanjski i bivši pomoćnik Veselina Vujovića u Zagrebu funkciju u Kaubojima trebao preuzeti 1. svibnja. Izbor Line Červara ne bi trebao čuditi s obzirom na veliko uzajamno poštovanje dvije hrvatske rukometne legende. Saračević nije štedio na pohvalama na Červarov račun nakon SP-a u Francuskoj. - Ako se mene pita, najbolja kombinacija koja može biti je Lino Červar! Gledajući sve ono što je napravio, sve ono što Lino predstavlja, ali i ono što nas čeka, Europsko prvenstvo u Hrvatskoj, on je daleko ispred svih. Jednostavno mora imati prednost, čak bih rekao da je situacija ovakva: dok Lino govori, svi ostali bi trebali šutjeti. Tako barem ja mislim - rekao nam je u veljači Saračević. I tada smo ga pitali je li se netko iz HRS-a sjetio pozvati ga da prenese svoje veliko znanje i iskustvo na mlađe generacije. - Ne, nikad me nitko nije zvao niti predlagao da dođem na bilo koju funkciju u savezu. Baš nikad. Zašto? Nemam pojma. Ako me netko bude trebao, želio čuti, tu sam, na raspolaganju, svi znaju kako doći do mene. Čini se da su ipak shvatili da ima puno toga za ponuditi iako zasad još nema službene potvrde. No, prema svemu sudeći, Zlatko Saračević uskoro postaje dio Červarova stožera. 