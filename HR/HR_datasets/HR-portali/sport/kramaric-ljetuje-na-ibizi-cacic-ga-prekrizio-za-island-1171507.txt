Jedan od najboljih hrvatskih nogometaša ove sezone, napadač Hoffenheima Andrej Kramarić (25), neočekivano je ispao s popisa reprezentativaca za utakmice s Meksikom u Los Angelesu (27. svibnja, prijateljska) i Islandom u Reykjaviku (11. lipnja, kvalifikacijska). Tu vijest ne možemo doživjeti nikako drukčije nego kao iznenađenje: kako je s Čačićeve liste odjednom ''ispario'' nogometaš koji je, unatoč problemima s ramenom, u tri posljednja bundesligaška kola odradio punu minutažu? U obrazloženju HNS-a stoji kako ''na popisu zbog ozljeda nema Vedrana Ćorluke, Šime Vrsaljka, Marka Pjace i Andreja Kramarića, a izbornikovo povjerenje su nakon odličnih igara ove sezone zaslužili Mario Pašalić i Franko Andrijašević''. Evo kako je izbornik Ante Čačić objasnio Kramarićevo izostavljanje. Neophodan odmor – Kramarić je bio pozvan za Meksiko, ali njegov klub poslao je dopis da on igra i ne trenira i da mu je neophodno 10 do 15 dana odmora da se zaliječi. Ako mu je potrebno 15 dana, ne vidim za shodno da ga se zove za Island i izvlačim iz tog tretmana. S obzirom na to da se radi o samo jednoj utakmici, ne smatram da je potrebno riskirati. Kramarić nije izgubio status reprezentativca, dapače, priželjkujem da se odmori i bude spreman za akcije u rujnu – naglasio je izbornik. Inače, Kramarić je na odmoru na Ibizi i nije se javljao na telefonske pozive. Pitamo izbornika i zašto na popisu nema Alena Halilovića. – Alen više ne može egzistirati samo na bazi talenta, morat će početi igrati ozbiljan nogomet. Kada to bude ozbiljno prepoznato u njegovome klubu, kad će imati ozbiljan kontinuitet, onda će opet biti kandidat. Nije on otpisan, ali ovi koji su sada pozvani, imaju znatno veću minutažu od njega – kazao je Čačić. Prilika Santiniju Strahuje li od eventualnoga poraza i poremećaja u ozračju uoči Islanda? – Prvi put igramo na američkom kontinentu, protiv respektabilnog protivnika, pred mnogo naših ljudi koje će radovati naš nastup. Obveza nam je da pružimo maksimum, a ja sam optimist i ne bojim se poraza koji bi poremetio atmosferu – kaže Čačić i dodaje:  – Otvara se i prilika za igrače koji nisu ranije pozivani, poput Andrijaševića, Pašalića i Santinija, kojima nisam prije želio remetiti ritam i natjecateljsku formu. Čačić se osvrnuo i na Rijekino osvajanje naslova. – Očekivano i doista zasluženo. Pale su u vodu sve one priče da je hrvatski nogomet nečist. Rijeka je imala kontinuitet struke, simbiozu s gradom, navijačima, a i unutar momčadi. Rijekin naslov osvježenje je za hrvatski nogomet i velika stvar, dok Dinamo nije bio spreman obraniti 11-godišnju dominaciju – zaključio je Čačić. Nažalost, kad je u pitanju utakmica s Meksikancima, Ante Čačić ispao je žrtva Šukerova avanturizma i proračunatosti. Za šaku dolara hrvatska će reprezentacija u Los Angelesu staviti svoj ugled na kocku i na sraz s Meksikancima doputovati samo sa 16 igrača budući da je glavnina naših snaga još uvijek angažirana u klupskim natjecanjima. Tako od redovitih reprezentativaca u Ameriku putuju tek L. Kalinić, Jedvaj i Duje Čop, dok su se na popisu našli dečki koji nisu mogli ni sanjati ovakvu priliku, poput vratara Slavena Belupa, 24-godišnjega Antuna Markovića ili 23-godišnjega braniča Istre Mate Miloša. Zanimljivo, Čačić je pozvao i gotovo kompletan Hajdukov hrvatski korpus: Nižića, Tudora i Vlašića. S druge strane, Meksikanci su u svom glavnom gradu okupljeni još od 21. svibnja i izbornik, Kolumbijac Osorio, na raspolaganju ima najjači kadar. Možda vam još od prije dvije godine iz Brazila zvone imena vratara Ochoe, Morena iz PSV-a, Layuna iz Porta, Fabiana iz Eintrachta, Peralte iz Cluba Americe, Chicharita iz Bayera, a na popisu je čak i 38-godišnji Rafa Marquez, danas član meksičkoga Atlasa. Susret protiv Meksika na rasporedu je u subotu 27. svibnja, od 17 sati po lokalnom, odnosno 2.00 po hrvatskom vremenu. Prijenos je na HTV-u 2. Poznato je kako južnoameričke reprezentacije nikako ne leže Hrvatima i posljednja pobjeda koju su vatreni ostvarili protiv Latinoamerikanaca datira još iz ožujka 2006., kada je naša selekcija pod vodstvom Zlatka Kranjčara svladala Argentinu u prijateljskoj utakmici u Baselu (3:2). Protiv gauča u četiri utakmice imamo tu jednu pobjedu, remi i dva poraza, protiv Brazila dva poraza i remi, jednom smo poraženi od Ekvadora i od Čilea. Hrvatska je baš u srazovima protiv Meksikanaca doživjela neke od svojih najtežih poraza, oba puta na svjetskim prvenstvima. Prvo 2002. u Japanu 0:1, a onda i 2014. godine u Brazilu kada je selekcija koju je vodio Niko Kovač teško stradala s 1:3 u Recifeu i oprostila se od natjecanja. S Meksikancima smo odigrali i dva prijateljska ogleda u kojima smo slavili: 1992. u Zagrebu 3:0 i 2:1 u lipnju 1999. godine u Seoulu.