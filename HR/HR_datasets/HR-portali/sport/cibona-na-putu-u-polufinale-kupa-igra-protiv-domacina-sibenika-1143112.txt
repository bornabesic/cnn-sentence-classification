Šibenik će od 15. do 18. veljače biti domaćin završnog turnira Kupa Krešimira Ćosića za košarkaše koji će po prvi puta imati osam momčadi, a ždrijebom je odlučeno da će u četvrtfinalu igrati Cedetvita - Kvarner 2010, Split - Zadar, Jolly JBS - Zagreb i Šibenik - Cibona. Već prema tradiciji parove je izvukao Krešo Ćosić, sin pokojnog hrvatskog košarkaškog velikana, a ždrijebu je nazočila i njegova majka Ljerka Ćosić. - Za Zadar je organizacija Kupa uvijek specijalan događaj, ali i Šibenik je grad košarke. Uvjerena sam da će i oni biti dobri organizitori. Svim klubovima želim puno sreće i neka pobijedi najbolji - rekla je uoči ždrijeba Ljerka Ćosić. Završni turnir, koji će se po prvi puta u povijesti igrati u novom formatu sa osam momčadi, zajednički će organizirati šibenski prvoligaši KK Jolly JBS i GKK Šibenik čiji su predstavnici na ždrijebu najavili da će pokušati nadmašiti prošlogodišnji turnir koji je odlično organizirao Zadar.  Prvog dana, 15. veljače, bit će odigrane dvije četvrtfinalne utakmice u kojima će se sastati Cedevita - Kvarner 2010 i KK Jolly JBS - Zagreb, a 16. veljače preostale dvije u kojima će se za polufinale boriti GKK Šibenik - Cibona te Split - Zadar.  Polufinalni dvoboji su na programu 17. veljače (17 i 20 sati), a sastat će se pobjednici dvoboja Cedevita - Kvarner 2010 i Split - Zadar te u drugom dvoboju pobjednici iz srazova Jolly JBS - Zagreb i Šibenik - Cibona. Finale je na rasporedu 18. veljače (20 sati). Sve utakmice će biti igrane u dvorani Baldekin. Posljednja tri izdanja Kupa Krešimira Ćosića osvojila je Cedevita, a najuspješnija je Cibona sa sedam naslova, ispred Zadra koji ih ima šest. Četvrtfinale Kupa Krešimira Ćosića: Kvarner 2010 - Cedevita (15.2.) Split - Zadar (16.2.) Jolly JBS - Zagreb (15.2.) Šibenik - Cibona (16.2.) Polufinale (17.2.): Kvarner 2010 ili Cedevita - Split ili Zadar Jolly JBS ili Zagreb - Šibenik ili Cibona 