Conor McGregor više nije dvostruki UFC-ov prvak! Nakon iznenadnih promjena na UFC 206 zbog ozljede Daniela Cormiera, koji je trebao braniti pojas protiv Anthonyja Johnsona, UFC je oduzeo Ircu pojas prvaka perolake kategorije kojeg je osvojio prije godinu dana protiv Jose Alda, piše Fight Site. Time je Aldo, koji od tada čeka revanš s Ircem, ponovo postao prvak, a u novoj naslovnoj borbi na UFC 206 u Torontu Anthony Pettis i Max Holloway borit će se za poziciju prvog izazivača, koju je do sada držao Aldo. McGregor je prije samo nekoliko tjedana ušao u povijest kao prvi borac s titulama u dvije UFC-ove kategorije, a poslodavci su mu odmah poručili da će nakon godinu dana odgađanja morati braniti onu u perolakoj ili odustati od jednog pojasa. Podsjetimo, umjesto revanša s Aldom, McGregor je odradio dvije borbe s Nateom Diazom u velteru, a onda dobio i priliku srušiti prvaka lake kategorije Eddieja Alvareza. Nakon te pobjede Irac je javno poručio da će morati poslati vojsku da mu oduzmu pojas. UFC je objavio da je McGregor predao titulu, no uvijek upućeni Ariel Helwani tvrdi da prema njegovim informacijama Irac na to nije pristao. McGregor se nije oglasio povodom posljednjih promjena. >> McGregor prozvao boksačkog prvaka: Recite Floydu da dolazim, ali želim 100 milijuna dolara!