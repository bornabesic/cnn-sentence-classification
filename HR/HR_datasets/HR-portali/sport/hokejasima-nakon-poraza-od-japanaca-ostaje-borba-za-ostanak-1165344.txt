Hrvatski hokejaši poraženi su i u drugom nastupu na ovogodišnjem Svjetskom prvenstvu skupine 1B koje se održava u Belfastu, gdje su od naših 'oklopnika' u ponedjeljak bolji bili favorizirani Japanci i svladali ih sa 4:2 (2:0, 1:0, 1:2). Hrvatski izbornik Enio Sacilotto na ovoj je utakmici poklonio povjerenje 20-godišnjem vrataru Vilimu Rosandiću kojeg su Japanci prvi put probili u 9. minuti. Šut Koizumija dva metra od plave crte bio je snažan i precizan, a japanski hokejaš neometan. Imali su hrvatski hokejaši svoje prilike, poglavito s igračem više, ali pokušaje Brinea, Rendulića i Blagusa zaustavljao je japanski vratar Fukufuji. S druge strane, Japanci su u 17. minuti realizirali brojčanu nadmoć za 2-0, a strijelac je bio Sho Sato koji je skrenuo pločicu ispred Rosandića. U drugoj trećini Hrvatska je dobar dio vremena provela s igračem manje na ledu, a naš najbolji hokejaš Borna Rendulić morao je pola trećine prosjediti u prostoru za kažnjene igrače, zbog prigovora sucu. Upravo kad je Rendulić isključen Tanaka je postigao pogodak za 3:0. Bržim Japancima više je odgovarao prilično strog kriterij sudaca kod isključenja, a i na vratima su imali vrlo raspoloženog Fukufujija, kojeg su naši reprezentativci uspjeli svladati tek u završnih 15 minuta utakmice. Oba puta strijelac je bio Andy Sertich. U prvoj situaciji s igračem više na ledu pokupio je odbijanac i pospremio ga u mrežu. Drugi pogodak je postigao preciznim i snažnim udarcem u 59. minuti, kad su Japanci igrali s dva igrača manje.  Japan se pokazao kao reprezentacija koja će tražiti put povratka u skupinu 1A, ali ni Hrvatska nije razočarala. Našim hokejašima ostaje borba za ostanak u skupini 1B. U utorak je dan odmora, a u srijedu (17 sati) Hrvatsku čeka dvoboj s Nizozemcima, u kojem će naša reprezentacija tražiti priliku za prvu pobjedu na turniru u Belfastu. HRVATSKA - JAPAN 2:4 (0:2, 0:1, 2:1) Strijelci: 0-1 Koizumi (9), 0-2 Sato (17 - igrač više), 0-3 Tanaka (27 - igrač više), 1-3 Sertich (46 - igrač više), 1-4 Hirano (47), 2-4 Sertich (59 - dva igrača više) Udarci: Hrvatska - 31; Japan - 31. Isključenja: Hrvatska - 24 minute; Japan - 16 minuta. HRVATSKA: Rosandić, Tomljenović - Sertich, Šilović, Perkovich, Brine, Jarčov - Vedlin, Tadić, Rendulić, Blagus, Miličić - Jačmenjak, Ljubić, Mikulić, Janković, Kanaet - Smolec, Mirić, Brenčun, Šakić. JAPAN: Fukufuji, Onoda - Minoshima, Haga, Obara, Hirano, Ueno - Ushu, H. Sato, Takagi, Furuhashi, Nakajima - Hashimoto, Kumagai, S. Sato, Terao, Tanaka - Yamada, Koizumi, Nishiwaki, Iwatsuki, Nakayashiki.