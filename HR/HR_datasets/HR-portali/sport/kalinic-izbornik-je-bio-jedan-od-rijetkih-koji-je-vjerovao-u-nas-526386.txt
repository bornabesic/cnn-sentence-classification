Ma kakav 'jet lag', pa zar niste po našoj igri i rezultatu vidjeli da nam dugi put zrakoplovom i vremenska razlika nisu nimalo smetali, nasmijao se Lovre Kalinić, jedan od junaka iznenađujuće pobjede naše na brzinu sklepane reprezentacije nad Meksikom. Nikad ranije, a vjerojatno i nikad ubuduće ova grupa igrača neće zaigrati utakmicu kao reprezentacija Hrvatske. Na brzinu skupljeni domaći igrači kojima je sezona tek završila, pojačani tek četvoricom 'stranaca' Kalinićem, Jedvajem, Čopom i Santinijem, izborila je pobjedu nad favoriziranim Meksikom, koji se sprema za kvalifikacijske utakmice za SP i Kup konfederacija. Ono što nije uspjelo Modriću, Rakitiću i društvu, uspjelo je igračima od kojih većina nije poznata čak ni u Hrvatskoj. Kako se slagala ova reprezentacija valjda je najbolja potvrda da im na dresovima nisu tiskana ni prezimena, jer se do zadnjeg trenutka nije znalo tko će na put. - Ponosan sam na sve momke koji su došli u Los Angeles i pokazali karakter i kvalitetu. Stali smo jedna iza drugoga, borili se i dali svoj maksimum i na koncu se zasluženo vraćamo s pobjedom - kazao je kapetan Duje Čop, koji je zabio prvi gol na asistenciju igrača utakmice Frana Tudora. - Osjetio sam gdje se treba naći, ali nije mi bilo teško zabiti jer je asistencija na drugu stativu bila idealna. Svaka mu čast - kapetan nije štedio komplimente za Hajdukovog veznjaka, koji je minutu nakon asistencije zabio i gol. Sam je presjekao nespretno dodavanje meksičkih obrambenih igrača, zaobišao golmana i zabio. - Presretan sam zbog pobjede, asistencije i gola. Danas sam ja zabio, drugi put će netko drugi. Važno je da je cijela momčad odlično odradila utakmicu, pogotovo prvih 45 minuta. Držali smo se dogovora i na kraju zasluženo slavili. Svima nam ova pobjeda znači jako puno, trebali ste vidjeti koliko je veselja i pjesme bilo nakon utakmice u autobusu - otkrio nam je Tudor i dodao: - Pobjeda se slavila kao da je bila kvalifikacijska utakmica, a još je slađa zbog toga što mnogi nisu vjerovali u nas. Na koncu smo dokazali koliko vrijedimo. Hvala navijačima na podršci, lijepo je bilo vidjeti toliko navijača u hrvatskim dresovima na tribinama Coliseuma. Plan izbornika Čačića bio je jednostavan. - Izbornik nas je uoči utakmice upozorio da su Meksikanci dobri tehničari koji žele što duže držati posjed lopte, te da se organizirano branimo, čekamo njihove pogreške, te da ih pokušamo iznenaditi iz polukontre i kontre. Na koncu nam je to i uspjelo. Uoči puta u SAD mnogi su tražili savjet kako izbjeći famozni 'jet lag', odnosno kako se nakon dugog leta zrakoplovom što prije prilagoditi na vremensku razliku i činjenicu da se utakmica igra kasno u noći. - Prvi dan je bilo malo problema, ali brzo smo se privikli, što se uostalom i vidjelo na terenu - nasmijao se Lovre Kalinić, koji je nakon sjajnih obrana u dresu Genta i naslova najboljeg golmana belgijske lige, i protiv Meksika potvrdio kvalitetu. Iako je u prvom dijelu utakmice bio gotovo besposlen, u drugom je skidao sve što je išlo prema golu, pogotovo nakon isključenja Škorića, a može se slobodno reći i da je bio junak pobjede jer je skinuo zicer u sudačkoj nadoknadi. - Kad se gubi utakmica, svi je gubimo, a kad pobjeđujemo, pobjeđujemo svi. Svi su momci odradili vrhunski posao i nema potrebe izdvajati bilo koga - kaže skromni Kale i dodaje: - Bilo nam je malo neobično igrati u tako kasnom terminu te na tako velikom stadionu, pogotovo jer je trava bila dosta čudna, kratka i brza, kao da je umjetna. Iznenadio nas je veliki broj gledatelja, i mogu slobodno reći da nas je njihova podrška razbudila i ulila nam dodatnu snagu. Znamo svi kako smo ispraćeni na ovu utakmicu, da nismo bili u najboljem sastavu, stoga je pobjeda slađa i vrjednija. Izbornik je bio jedan od rijetkih koji je vjerovao u nas, uoči utakmice nam je rekao da ne sumnja kako ćemo se boriti i dobro odigrati. A to je na koncu i najvažnije, kao i da su momci s kojima nikad ranije nisam igrao potvrdili da imaju i karakter i kvalitetu. Nakon utakmice igračima je čestitao i predsjednik HNS-a Davor Šuker, rekao im je da je ponosan na njih.