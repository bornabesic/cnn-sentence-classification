Modrić, Rakitić, Subašić i Ćorluka nisu ni bili planirani za prijateljsku utakmicu sa Sjevernom Irskom (utorak) te su nakon pobjede Hrvatske nad Islandom otišli u svoje klubove. Neplanirano je otpao i Mateo Kovačić koji ima problema s gležnjem te je u Madridu pomalo nastala panika. Kova je i prije utakmice imao problema, nije normalno trenirao, a bol je tijekom susreta osjetio već nakon 20 minuta, ali je izdržao do poluvremena. Izbornik traži odgovore Real je već dobio vijest o Mateovim problemima i već jučer ga je čekala spremna liječnička ekipa Madriđana. Ante Čačić tako je u Belfast krenuo sa znatno promijenjenim i smanjenim kadrom. – Island je uspješno apsolviran i u dobrom raspoloženju putujemo u Belfast. Vodimo 16 igrača s namjerom da odigramo dobru utakmicu. Svaka je utakmica važna, a ova pritom može dati mnogo odgovora o igračima koji su do sada manje sudjelovali u igri reprezentacije – kazao je izbornik pred odlazak u Sjevernu Irsku. Kako nema pola udarne postave naše reprezentacije, bit će to prilika da vidimo kako "dišu" oni koji inače manje igraju. – Neki igrači su kod mene prvi put, a oni koji manje igraju u svojim klubovima imat će priliku dobiti pravi, natjecateljski podražaj. Stoga očekujem pravu utakmicu i ne dvojim da je Hrvatska izazov svima, pa tako i Sjevernoj Irskoj koja ima lijepi niz nepobjedivosti na svom terenu. Učinit ćemo sve da im taj niz prekinemo – dodao je Čačić. Istina, zadnji put na Windsor Parku Sjeverna Irska poražena je još u rujnu 2013. godine, dakle prije više od tri godine i to je niz za svako uvažavanje. Te 2013. pokleknuli su od Portugala 4:2, a tri komada zabio im je Cristiano Ronaldo, nakon toga su nanizali deset utakmica bez poraza, čak su osam puta pobijedili i dvaput remizirali (po bod su iz Belfasta osvojili Mađari i Rumunji). Žuti primio sve iz prekida Zadnji je snagu Sjeverne Irske iskusio naš Robert Prosinečki, sjajna serija Azerbajdžana prekinuta je upravo u ovom kvalifikacijskom kolu, Žuti je stradao s 4:0. – Sjeverna Irska bila je na Europskom prvenstvu, a igra im je preslika igre "sjevernjaka", uključujući i Island s kojim smo sad igrali. Mislim da nas ničime ne mogu iznenaditi – uobičajeno je miran Ante Čačić. Sjeverna Irska i njezin izbornik Michael McNeill također mirno čekaju sraz s Hrvatskom. Pobjedom nad Azerbajdžanom, bodovno su se izjednačili s momčadi Roberta Prosinečkog (po sedam), odmah su iza Njemačke, a iza sebe već imaju teška gostovanja kod Nijemaca i Čeha. – I u prošlom smo ciklusu kod kuće bili jako dobri, sad se to nastavilo, želimo niz uspjeha nastaviti i s Hrvatskom, bez obzira na to što je riječ o prijateljskom susretu – kazao je izbornik Michael McNeill. Čačić će morati svoje igrače upozoriti da budu jako pažljivi na prekidima, Sjeverna Irska je Azerbajdžanu sva četiri pogotka postigla nakon prekida. Velika im je stvar što im se nakon više od godinu dana pauze zbog ozljede vratio Chris Brunt, 31-godišnji igrač WBA, odmah je upisao dvije asistencije i pogodak.  >> Tjednik Max! i sport Večernjeg lista pratite i na Facebooku 