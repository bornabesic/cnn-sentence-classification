O Domagoju Pavičiću ne zna se puno, a dečko je dijete Dinama, Zagrepčanin koji je u ovoj sezoni odigrao 13 utakmica za prvu momčad plavih. Iako su mu 22 godine nije punio naslovnice, prije svega zbog ozljeda koje ga nisu mazile. No, svi treneri su u njemu vidjeli veliki potencijal i sad, kad je zdrav, sve više igra. Tko je, zapravo, Domagoj Pavičić? - Dečko s Jaruna, tamo sam i počeo igrati nogomet, pa prešao u Zagreb i tamo sam bio do starijih pionira pa sam s 12, 13 godina došao u Dinamo - veli Domagoj koji je tako dobar dio svog još mladog života, ali riječ je o gotovo već deset godina proveo na relaciji Jarun – Maksimir. Baš i nije blizu. - Kad je mogao, tata me vozio na treninge, ali često sam išao tramvajem. Autom je 15, 20 minuta, ali s tramvajima sam gubio po sat vremena u jednom smjeru, ali nije to bio nekakav problem. A sad se vozim sam. Kako izgleda dan nogometaša Dinama? - Jednostavno, kad nisam na stadionu onda sam doma, u kvartu, s curom ili prijateljima odem na piće, doma sam na Playstationu. Nema više 'hakla' u kvartu? - Nema, ne smijemo igrati. Uh, baš sam volio haklati, volio sam i mali nogomet, igrao na Kutiji šibica, ali sad toga više nema. Jeste li zvijezda u kvartu? - Ma ne, meni je sve isto kao i prije. Prepoznaju li vas klinci? - Još ne, ali tek sam počeo igrati. Ozljede vas nisu mazile, svega je tu bilo. - Ma da, čim sam zakucao na vrata prve momčadi, napale su me. Sad konačno imam kontinuitet, igram, dižem formu i zadovoljan sam. Samo, u zadnje vrijeme rezultati Dinama baš nisu za zadovoljstvo. - Istina, upali smo u nekakvu crnu rupu, ali vjerujem da ćemo protiv Hajduka slaviti i vratiti se na svoj uobičajeni, pobjednički put. Za to je sad zadužen Ivajlo Petev. Koliko je igračima nezgodno kad se uđe u takve promjene, počeli ste sa Zokijem Mamićem, došao je Kranjčar, uskočio Sopić, a sad eto Peteva? - Je to malo neobično, ali mi smo profesionalci i moramo se s time znati nositi, slušaš ono što ti trener kaže i pokušati to tako napraviti. Svaki trener ima neku svoju ideju, pripremiš si 'glavu' na nove zahtjeve i radiš. Sopić je bio stroži od Kranjčara? - A je, stroži je i bez okolišanja, sve ti iskreno kaže u 'facu'. Što znate o Petevu? - Ne puno, znam da je došao s mjesta izbornika Bugarske i da je vodio Ludogorec. Malo je hrabro došao, mogao je pričekati da prođe derbi s Hajdukom, ali želio je odmah uskočiti u plave kopačke. - Očito je želio krenuti što prije, upoznati nas i to je OK, vjerujem da će to u nedjelju s Hajdukom biti dobro. Koja vam je idealna pozicija? - Nisam onaj klasični zadnji vezni, malo ispred. Najbolje mi je kad imam jednog zadnjeg veznog, a nas dvojica ispred. To sam igrao u Lokomotivi i super je išlo. Kako biste ocijenili svoje odlaske u Lokomotivu? - Kao super stvar, bio sam tamo nakon svoje prve ozljede. Pa sam se vratio u Dinamo, tu sam bio pola godine i onda opet otišao na Kajzericu i preporodio se, zabio sam 12 ili 13 golova. Bolje mi je bilo igrati s lokosima nego ovdje sjediti na klupi ili tribini, samo igranjem možeš napredovati. A sad kad nema ozljeda, sigurno mogu još puno napredovati, bit ću dobar dečko, slušati trenere, raditi. Što kaže obitelj? - Velika su mi podrška, ali su i moji kritičari. Tko je najveći? Ma brat Ivan, mama i tata isto me znaju kritizirati, ali brat je najžešći. I sad igra nogomet za Jarun i gleda što ja radim i onda je oštar u kritikama za razliku od mame i tate koji su puno blaži. Ali neka, i ja sam jako samokritičan. Gledate li snimke svojih utakmica? - Ponekad pogledam i nekako sam si čudan kad se vidim na televiziji. Ali nikad ne gledam svoje intervjue, izjave, nekako sam si neobičan pa radije to zaobiđem. Dolazi vam Hajduk, kako se vratiti nakon debakla s Rijekom, pa 0:4 s Juventusom? - Ono na Rujevici nas je baš uzdrmalo, igrali smo užasno. Ajde, s Juventusom se nije puno ni očekivalo. Volio bih da u nedjelju dođe opet puno ljudi, da samo znate koliko je drukčije igrati kad je takva atmosfera kakva je bila s Juveom. Samo sam jednom igrao pred toliko ljudi, u Engleskoj s U21 reprezentacijom. Ma, u nedjelju samo trebamo dati svoj maksimum, s obzirom da smo kvalitetniji, onda ćemo s tim angažmanom i pobijediti. Puno se toga promijenilo od derbija u Splitu i 4:0 pobjede Dinama, do danas, Hajduk zabija kao 'lud', a Dinamo prima golove kao na tvorničkoj traci. - Krenulo im je, ali okrenut će se to, ovo je samo crna rupa iz koje ćemo izaći samo još jači – uvjeren je Pavičić. 