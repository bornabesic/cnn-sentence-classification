Srpski tenisač Novak Đoković dogovorio je s trenerom Marjanom Vajdom, kondicijskim trenerom Gebhardom Gritschom i fizioterapeutom Miljanom Amanovićem da zaključno s Mastersom u Monte Carlu okonča višegodišnju suradnju. Do dogovora je došlo nakon detaljne analize igre, postignutih rezultata, ali i zbog privatnih planova članova stožera. Zaključeno je da su, usprkos fantastičnoj suradnji u proteklom razdoblju, trenutačno nužne promjene, novi pristup i nova energija da bi Đoković podigao svoju razinu igre i ostvarivao bolje rezultate na turnirima, stoji u priopćenju nekad najboljeg tenisača svijeta. Bivši broj 1 svjetskog tenisa od kraja prošle sezone u velikoj je krizi igre, ali i rezultata i promjene u trenerskom dijelu bile su nekako i očekivane, no isto tako šok su za sve koji pomno prate Đokovićeve nastupe pogotovo ako se zna da su sva trojica bili veliki prijatelji srpskog sportaša. Vajda je čovjek koji je stvorio Đokovića, a fizioterapeut Amanović jedan je od najboljih prijatelja, ali i Novakov kum. - Beskrajno hvala svoj trojici na desetljeću prijateljstva, požrtvovnosti, profesionalizma i posvećenosti mojim ciljevima u karijeri. Bez njihove podrške ne bih ostvario ovako velike rezultate. Svjestan sam da su živjeli za mene i da su sve podređivali mojim uspjesima i ostvarenju mojih snova. Bili su moja snaga i davali su mi uvijek vjetar u leđa. Nije ovo bila laka odluka, ali zajedno smo osjetili da nam je potrebna promjena. Jako sam zahvalan i ponosan na naš odnos i neraskidivu vezu koju smo izgradili tijekom godina, zasnovanu na ljubavi, poštovanju i razumijevanju. Oni su moja obitelj i to se nikad neće promijeniti - rekao je Đoković. Novakov dugogodišnji trener Marjan Vajda ispred cijelog stožera zahvalio se na godinama koje su proveli zajedno i divnoj suradnji. - Bili smo dio velikih uspjeha, živjeli i disali za iste ciljeve. Pružio sam sve što sam znao kao trener i ponosan sam na naše rezultate. Stigli smo do trenutka kada smo shvatili da je potrebna nova energija u stožeru. Novak može još napredovati i siguran sam da hoće. Uvjeren sam da će ostati u samom vrhu tenisa još dugo i da će pružiti nove pobjede i nove trenutke slavlja njegovim fanovima i svim istinskim ljubiteljima tenisa. I dalje ćemo se konzultirati, viđati, družiti, jer mi smo ipak obitelj - rekao je Vajda. Novak je dodao kako vjeruje da će promjena dobro doći njegovu tenisu i rezultatima na turnirima. - Želim nastaviti podizati nivo svoje igre i snage i to je proces koji traje. Stvarno uživam u tenisu. Imam osjećaj kao da počinjem sve iz početka i sviđa mi se ovaj izazov. Lovac sam i jedan od mojih najvećih ciljeva je da se ponovno vratim u pobjedničku formu - objasnio je Đoković. Miljan Amanović, Novakov fizioterapeut i kum, ne sumnja da će Đoković krenuti uskoro s pobjedama i osvajanjima turnira. - Novak je moj najbolji prijatelj i brat. Proveo sam više vremena s njim nego sa svojom obitelji u posljednjih 10 godina. Ništa se neće promijeniti u našem odnosu jer smo povezani na toliko načina. Uvijek ću biti tu za njega i veselit ću se kad ga vidim da pobjeđuje, osvaja turnire i ponovno ostvaruje svoj potencijal - kaže Amanović. Novak, naravno, već razmišlja o novom stožeru, no priznaje da neće žuriti s odlukom. - Osjećam da je ovo novo poglavlje u mom životu. Moja karijera je uvijek išla uzlaznom putanjom, a sada doživljavam kako je to kada vas put odvede u drugom pravcu. Želim pronaći način da se vratim na sam vrh jači i otporniji nego prije. Za to mi je potrebno i vrijeme da pronađem pravu osobu u stožeru s kojom ću se moći povezati na profesionalnom nivou. Toliko sam dugo u tenisu da mogu samostalno sprovoditi dnevne rutine i ne želim žuriti s odlukama. Plan je da na sljedećim turnirima putujem uz podršku svoje obitelji i menadžera - zaključio je Đoković. 