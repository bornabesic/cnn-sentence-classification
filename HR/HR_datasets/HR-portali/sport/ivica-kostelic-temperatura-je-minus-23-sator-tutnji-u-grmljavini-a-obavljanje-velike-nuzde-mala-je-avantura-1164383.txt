Što će i u kojim omjerima Ivica Kostelić raditi po završetku karijere, s direktorom Hrvatskog skijaškog saveza Vedranom Pavlekom dogovorit će kada se negdje oko 5. svibnja vrati sa svoje nove langlauferske avanture, ovaj put po Grenlandu. A ekspediciju po najvećem otoku na svijetu dugu 550 kilometara počeo je 14. travnja nakon čega je na svom profilu na Facebooku objavio: – Napredujemo sporije od planiranog zbog ekstremno hladnog i sporog snijega. Temperatura je u petak bila “minus 23” uz stalan čeoni vjetar od 5-10 m/s. Tako je izgledalo izvješće od subote, a u ponedjeljak ovako: – Stojimo već drugi dan zbog vjetra koji puše 25-30 metara u sekundi. Šator tutnji u neprekidnoj grmljavini, a obavljanje velike nužde mala je avantura. Sutra bi trebao popustiti, a mi nastaviti putovanje. I tata Ante je avanturist Na ovaj pohod Ivica je krenuo sa svojim slovenskim prijateljem Mihom Podgornikom, s kojim je naumio propješačiti južni dio Grenlanda do 5. svibnja i čije kretanje, putem GPS-a, pažljivo prati i Ivičina majka Marica: – Ivica nam se javlja svakodnevno, kad god može, a kako napreduje pratimo putem satelita. Premda se ovo sa skijanjem brzih disciplina ne može uspoređivati, ni Grenland nije neopasan i ja stalno mislim na to da je u nepovoljnim uvjetima. Uostalom, ove godine u ovo doba godine ondje su i niže temperature nego obično. Otac Ante, koji je trenutačno na Mljetu, sinovljev avanturizam nešto bolje podnosi od supruge, no i on je svjestan ozbiljnosti izazova. – Ivica je u olujama i vijavicama, to je prava avantura. Mama strahuje, a ja se držim engleske poslovice koja kaže: “Brodovi su najsigurniji u lukama, ali oni nisu građeni za to”, pa je tako i s ljudima. Kad je već riječ o plovilima, Ante se prisjetio nekoliko Ivičinih avantura na moru. U gumenjaku. – Ivica je s gumenjakom obišao grčki arhipelag. Zanimalo ga je odakle je mitski heroj Odisej pa je bio na Itaki, a obišao je i proročište Delfe u kojem je svećenica Pitija izgovarala svoja proročanstva. Bio je i na Malti i Siciliji. A taj pustolovni gen Ivica je očito naslijedio od oca, koji se i sam kao mladić upuštao u slične avanture pa je jednom prilikom na gumenjaku plovio iz Francuske do Hrvatske, skroz oko talijanske “čizme”. Uostalom, Ante još uvijek zna sjesti na gumenjak u Opatiji i ploviti do Mljeta. – Ja to činim svake godine. To mi je zabava, tih 300 milja nije problem preploviti. Koliko znam, Ivica ovo ljeto neće ploviti gumenjakom. On ima svoju jedrilicu pa će jedriti. Za (skijaško) hodanje po Grenlandu, rekao nam je tata Ante, Ivica se pripremao na Islandu i u Norveškoj: – U Norvešku je išao na jednu visoravan, dugu negdje 70-ak kilometara, na kojoj su uvjeti stalno užasni jer je stalna vjetrometina. Kazao mi je da je u posljednjoj dionici, dugoj 13 kilometara, hodao šest i pol sati. Vjetar je stalno puhao, čas u prsa, čas u leđa, čas sa strane, a temperatura je bila izrazito niska. Koliko god je to činio kao skijaš, Ivica direktora Pavleka fascinira i kao avanturist pješačkog tipa: – Ivica je sav u tome, on želi biti sam s prirodom. To je nevjerojatan pothvat i to dokazuje snagu njegove volje zahvaljujući kojoj je uspio i u skijanju. Uostalom, ovo skijaško hodanje preko Grenlanda izniman je kondicijski trening. Ivičinu potrebu za ovakvom vrstom avantura razumije i njegov dugogodišnji pomoćni trener Igor Jakopović koji je u njegovu timu od 2006. godine, ali ga u novom rasporedu trenerskih snaga za sada nema ni u jednom programu: – Sve ovo proisteklo je iz Ivičine velike ljubavi prema prirodi. A nju je “naslijedio” od svog oca Ante. Dobra je stvar što skijaško trčanje, odnosno hodanje ni približno ne opterećuje koljeno kao skijanje. Privlači ga i Južni pol Hodanjem po snježnom Grenlandu Kostelić želi senzibilizirati javnost za djecu kojoj je potrebna pomoć pa se nada da će prikupiti 20 tisuća kuna za Udrugu Down sindrom Međimurske županije. Osim ove humanitarne svrhe, Ivica se na Islandu i Grenlandu zapravo spremao za puno veći pothvat koji je naumio, a to je osvajanje Sjevernog pola na skijama, a možda i Južnog pola. A kad je u pitanju čovjek koji je već postigao ono što se za jednog Hrvata smatralo nemogućim (ukupna pobjeda u Svjetskom kupu), onda zacijelo ni to nije neizvedivo.  