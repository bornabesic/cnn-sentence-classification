Menadžer Arsenala Arsene Wenger nezadovoljan je pristupom West Hama Slavena Bilića koji je jučer teško nastradao protiv Liverpoola (0:4). West Ham je izborio ostanak u ligu, dok se topnici bore za četvrto mjesto pa je Wenger Bilićevoj momčadi zamjerio to što više ne daje sve od sebe. - Neke momčadi su već na odmoru. No, biti profesionalac znači odraditi pošteno posao do posljednjeg dana. Ključno je da se možeš pogledati u zrcalo i reći sebi da si dobro odradio posao - rekao je Wenger. I Bilić je nakon poraza od Liverpoola priznao da njegova momčad nije bila sasvim koncentrirana. - Zadovoljstvo igrača ostvarenim očito je bilo podsvjesno iako smo to željeli izbjeći - rekao je Bilić. Arsenal je nakon 36 kola na petom mjestu sa 69 bodova. Manchester City ima 72, a Liverpool 73 uz utakmicu više. Wenger se mora nadati da će konkurencija do kraja prosuti bodove ili će Arsenal prvi put nakon 21 godine ostati bez plasmana među četiri najbolje momčadi Premiershipa. 