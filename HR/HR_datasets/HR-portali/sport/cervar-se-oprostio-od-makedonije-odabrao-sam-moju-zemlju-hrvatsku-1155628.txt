Lino Červar više nije izbornik makedonske reprezentacije - objavio je tamošnji rukometni savez. Ugovor je raskinut tri godine prije njegova svršetka pa bivši hrvatski izbornik neće ispuniti najave da će voditi Makedoniju na Olimpijskim igrama u Tokiju 2020. godine. Makedonci su objavili i Červarovo pismo kojim se obratio tamošnjoj javnosti, a koje samo potvrđuje kako će uskoro i službeno postati izbornik Hrvatske. - Hoće li to biti reprezentacija zemlje u kojoj sam rođen, gdje imam obitelj, u kojoj sam se razvio i afirmirao kao trener i doživio najveće svjetske uspjehe? Ili da odaberem reprezentaciju jedne male, ponosne zemlje, moje druge domovine Makedonije koja me jako lijepo prihvatila kao svoga i dala mi sve? Ipak, odabrao sam Hrvatsku, moj rodni kraj, moju zemlju - poručio je, između ostalog, trofejni izbornik koji je s Hrvatskom bio svjetski i olimpijski pobjednik te po dva puta svjetski i europski doprvak.  Mago di Umago posljednjih dana rješavao je sve detalje oko raskida s Makedoncima jer želio je to izvesti na korektan način budući da su mu u Metalurgu 2010. godine pružili ruku kada je napustio klupu Hrvatske. Uostalom, na klupi Metalurga napravio je čudesne stvari. Ne samo u Makedoniji, nego i u Ligi prvaka gdje je dvaput zaredom igrao u četvrtfinalu. Doznajemo i kako će skopski Metalurg voditi do 1. lipnja, a potom će se posvetiti našoj reprezentaciji.  U bogatoj riznici trofeja s reprezentacijom Lini nedostaje još samo naslov europskog prvaka, a prava prilika za osvajanje bit će na sljedećem Euru kojem će domaćin biti Hrvatska. >>Za više sporta posjetite našu Facebook stranicu Večernji list - Sport >>Vardar pomogao 'plinarima': Zagreb u osmini finala Lige prvaka! >>Červar izbornik, ali za 10 dana! Lino mora paziti da ne uskoči u klopku 