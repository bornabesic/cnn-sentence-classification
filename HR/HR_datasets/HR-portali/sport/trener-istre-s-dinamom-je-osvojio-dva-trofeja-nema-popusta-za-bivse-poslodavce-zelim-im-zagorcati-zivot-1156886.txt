"Da ste me prije par kola pitali tko je favorit za osvajanje naslova prvaka tada bih bez dvojbe izjavio da je to Rijeka, no danas više nisam siguran u to, jer se Dinamo diže, dok Riječani ne briljiraju pa će biti neizvjesno do kraja", poručio je trener Istre 1961 Marijo Tot na konferenciji za medije održanoj u petak u Puli uoči nedjeljnog prvenstvenog dvoboja protiv Dinama. "Dinamo je u ovom susretu apsolutni favorit, a mi ćemo pokušati odigrati dobro i sigurno se nećemo predati bez borbe. Našim igračima bit će to dobar ulog u budućnost, velika utakmica pred, nadam se, ispunjenim tribinama. Vjerujem da smo dobrom igrom i pobjedom u Vinkovcima dodatno zainteresirali naše navijače da nas dođu bodriti i u nedjelju naprave pravu, veličanstvenu atmosferu te da svi zajedno uživamo u prazniku nogometa", kazao je Tot koji će na raspolaganju imati kompletan igrački kadar. Trener koji je 2011. godine, nakon što je Vahid Halilhodžić napustio klupu Dinama, preuzeo momčad i s njom osvojio kup i prvenstvo, poručio je kako u nedjelju "nema popusta za bivše poslodavce". "Ma kakav popust, ima isključivo dodatnog motiva da im se suprotstavimo što konkretnije i, bude li malo sreće, zagorčamo život. Normalno da porivi nisu osvetnički, nema razloga za to, ali je poznato kako najveći iniciraju i najveću inspiraciju. Vjerujem u svoje igrače, mislim da će biti sjajno. Mi nemamo što  izgubiti, a oni moraju dobiti. U tome je značajna razlika", ustvrdio je Tot dodavši kako Dinamo napada prvo, a Istra 1961 peto mjesto na prvenstvenoj ljestvici.  "To nam je ambicija od koje ne odustajemo", zaključio je trener Istre 1961. Utakmica Istra 1961 - Dinamo igra se u nedjelju na pulskom stadionu Aldo Drosina s početkom u 15 sati. >>Za više sporta posjetite našu Facebook stranicu Večernji list - Sport 