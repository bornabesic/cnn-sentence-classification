Nismo si mogli dopustiti da ispustimo medalju, tu smo šansu iskoristili na najbolji način i vraćamo se kao pobjednici, s peharom, na konferenciji za novinare u Zagrebu neposredno po povratku iz Turske s EP u karateu istaknuo je izbornik muške reprezentacije u borbama Esad Garibović. Na putu do finala Hrvatska je bila bolja od BiH 3-2, Portugala 3-1, Mađarske 2-0, u polufinalu izgubila od Francuske s 3-2, a u dvoboju za treće mjesto nadigrali su Italiju s 3-1, koja je dan prije osvojila dva pojedinačna zlata u borbama. Bila je to 74. medalja hrvatskih karatista na seniorskim Europskim prvenstvima od samostalnosti i petnaesta godina zaredom u kojoj se hrvatski natjecatelji s EP-a u tom sportu vraćaju s najmanje jednom medaljom. - Nakon neuspješnog prvog dana u pojedinačnoj konkurenciji, svima nam je bilo teško da se pripremimo za ekipni dio, pronašli smo veliki motiv za nastavak i s lakoćom nizali pobjede. U polufinalu nismo imali sreće dobiti Francuze, ali u nedjeljnom meču za broncu s Italijom bili smo na visini zadatka i zaista sam presretan - rekao je jedan od sedmorice članova brončane ekipe Ivan Kvesić. - U zadnjih godinu dana nastala je velika sportska povezanost među svima nama, jedni drugima smo velika podrška. Vjerovali smo da možemo osvojiti medalju, uspjeli smo u tome i sreća se ne može opisati riječima - istaknuo je Zvonimir Živković. - Ova ekipa sad je već zrela, iskusna, može još dugi niz godina biti zajedno i osvajati medalje - riječi su Alana Šurbeka, jedinog koji je bio član muške vrste u borbama kad su posljednji put osvojili ekipnu broncu, a bilo je to na EP-u u Zürichu prije šest godina.  Značaj osvojenog odličja komentirali su još članovi ekipe Enes Garibović, Ivan Martinac i Ante Mrvičić, a zbog obaveza izostao je član brončane ekipe Anđelo Kvesić. Na konferenciji za novinare u Zagrebu govorio je još i predsjednik Hrvatskog karate saveza Stjepan Čelan, u iduće četiri godine u drugom mandatu i glavni tajnik Europske karate federacije. Pohvalio je mušku ekipu i izrazio nadu u još bolje rezultate idućih godina sad kad je karate dio olimpijske obitelji. Na 52. EP u turskom gradu Kocaeliju na kojem je najuspješnija bila selekcija domaćina s četrnaest medalja, od toga četiri zlatne, sudjelovalo je ukupno 496 natjecatelja iz 44 zemlje. 