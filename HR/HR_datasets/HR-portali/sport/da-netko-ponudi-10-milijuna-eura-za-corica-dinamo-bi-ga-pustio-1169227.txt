Po mnogima je bila gotova pričao o odlasku Ante Ćorića u Manchester City, Ante je, nezadovoljan odnosom Dinama prema sebi, namjeravao otići, već je održao i privatnu konferenciju za medije. No na kraju nije bilo ništa od toga. Onda je skaut Reala razgovarao s Antinim ocem, svi su već vidjeli kako Luka Modrić savjetuje svog novog kolegu. I opet se ništa nije dogodilo, Ante je ostao u Dinamu. I kao šlag na sve, u veljači ove godine produljio je odgovor s plavima do 2022. godine. No kako Ante ove sezone nije napredovao, a u zadnje vrijeme igra sve manje kod Peteva, opet su se otvorile priče o odlasku mladog talenta. U zadnjih 12 utakmica HNL-a, dakle ovog proljeća, Ćorić je samo u dvije igrao po 90 minuta, tri je propustio jer je bio bolestan, dvije odgledao s klupe... Za igrača koji je ili je bio projekt kluba – nedovoljno. Previše dodira s loptom S Ćorićem se nije dobro radilo, pogriješio je i klub koji je u klincu vidio čudesnog igrača, što je on tada i bio, ali je prerano počeo dobivati prevelike uloge koje nije mogao ispuniti. Kriv je klub, krivi su i treneri koji su s njim radili, ali najviše je kriv sam Ante koji nije prihvatio zahtjeve suvremenog nogometa. Primjerice u 20 minuta koliko je igrao protiv Intera, kad je dvaput dobio loptu, svaki put je s njom imao desetak dodira. To se teško trpi, ne vole to ni njegovi suigrači, još manje treneri. Za njega nije kasno, tek mu je 20 godina i talent je kakav se rijetko rađa, ali sada stagnira. Priče o interesu drugih klubova za njega dosad mu nisu pomagale. Neće mu pomoći ni ova po kojoj bi ga navodno željela dovesti Sampdoria. U to zanimanje valja posumnjati, klub iz Genoe dosad nije doveo igrača za više od sedam milijuna eura. Dinamo bi, iako nije želio nikad govoriti o Anti ispod 10, 15 ili 20 milijuna eura, u ovom trenutku o takvoj ponudi još kako razmislio jer to je velik novac, a Ćorić sad ne daje ono što se od njega očekivalo. K tome, odlazak u talijansku ligu nikako ne bi bio dobar za takvog igrača, tamo ne bi imao slobode, a obvezna igra nije mu jača strana. A to u Italiji ne prolazi. Uz to, na adresu plavih nije ni stigla nikakva ponuda za Antu, ni od Sampdorije ni od nekog drugog, a vjerujte da će se već za koji dan pojaviti nova priča, novi klub koji ga želi. Rad pa transfer Prijelazni rok još nije počeo, od srpnja bi se doista nešto i moglo događati. Ipak, za Ćorića bi bilo najbolje da se primi posla, dečko ima talent kakav se rijetko viđa, ali morao bi početi kopirati naše “velike” dečke poput Modrića, Mandžukića... koji pokazuju da je talent jedno, pristup drugo, a samo spoj toga dvojega donosi velike stvari. Vjerujemo da Ante to može, a onda će doći i prave ponude. Vidjet ćemo već u Splitu (petak u 20 sati) kakve će ideje ima Petev. 