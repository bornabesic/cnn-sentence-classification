Foto: HJS HRVATSKA judašica Ivana Maranić (preko 78 kg) osvojila je brončanu medalju na European Openu u austrijskom Oberwartu. Kadeti su bili uspješni na Europskom kupu u Španjolskoj. Ivana Maranić nastavlja skupljati medalje na European Open turnirima. Nakon bronce u Bugarskoj upisala je i treće mjesto u Austriji. Tamo je u prvom kolu svladala Talijanku Costu (ippon), a zatim izgubila od Južnokoreanke Lee (ippon).  U repasažu je ipponom svladala Poljakinju Zalecznu i u borbi za broncu još jednim ipponom pobijedila Njemicu Buessow.  U kategoriji do 52 kg Tena Šikić izgubila je od Južnokoreanke Ha (wazari), dok je u kategoriji do 63 kg Maja Blagojević pobijedila Srpkinju Obradović (ippon), a zatim istim ishodom izgubila od Španjolke Puche. Rim je bio domaćin muškom European Openu, a jedini hrvatski predstavnik, Dominik Družeta (do 81 kg), izgubio je na startu od domaćeg predstavnika Carolla (wazari). Za to vrijeme, u španjolskoj Fuengiroli, nastupilo je 14 hrvatskih kadeta. Najuspješnija bila je Helena Vuković, koja je u kategoriji preko 70 kg bila najbolja i osvojila zlato. Brat i sestra Violić osvojili su bronce, Luka u kategoriji preko 90 kg, a Anđela u kategoriji do 70 kg. Od ostalih naših predstavnika Petrunjela Pavić (do 70 kg) je bila peta, kao i Bruno Katić (do 90 kg), dok je Lorena Štengl bila sedma.