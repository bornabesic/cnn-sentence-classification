Eduardo da Silva pada protiv Celtica. Penal za Arsenal. Sljedeći dan naslovnica Daily Mirrora bila je 'CheatED', aluzija na 'cheater', odnosno varalica. Na prvoj sljedećoj utakmici Eduardu je zviždao cijeli stadion i to Arsenalovi navijači. Takvi su Englezi, ne podnose glumu. Naravno, osim ako se ne radi o velikom engleskom talentu, recimo, nekome kao što je Marcus Rashford. Onda je sve OK i glumatanje se pretvara u 'izbjegavanje golmana'. Manchester United ponovno je bio očajan, ni uz veliku pomoć suca Mourinhovi igrači nisu uspjeli dobiti Swansea koji je pred ispadanjem iz lige. United i Swansea odigrali su 1-1 na Old Traffordu što je 'crvene vragove' ostavilo na petom mjestu. U nadoknadi prvog dijela Rashford je odglumio penal, a sudac Neil Swarbrick pokazao je na bijelu točku. Zanimljivo, engleski mediji taj detalj gotovo da jedva spominju. Rooney je zabio za 1-0, ali Sigurdsson je 10 minuta prije kraja pogodio za 1-1.  - Moji igrači bili su bijesni i frustrirani zbog tog penala. No rekao sam im da skupe glave i zaborave. To su i napravili. Siguran sam da ćemo ostati u ligi - rekao je menadžer Swanseaja Paul Clement. Swansea City znao je dobro zagorčati Unitedu na Old Traffordu. Recimo, 2014. godine usred Manchestera 2-1 za goste! No uz ovakav sudački poguranac, danas im ne bi pomoglo ni da su mogli igrati s 14 igrača. Mourinho je s ovim bodom možda i prokockao šansu za četvrto mjesto i Ligu prvaka.  - Imam osjećaj da bod nije dobar, ali ne mogu ništa zamjeriti svojim igračima, pa koliko su samo utakmica odigrali ove sezone... Borit ćemo se do kraja, Swansea je danas bio dobro organiziran. Penal? Nisam vidio, ali Rashford je rekao da ga je golman dotaknuo - rekao je Jose Mourinho. Dobra vijest za Mourinha i navijače Manchester Uniteda je što i kiksao i Manchester City, koji je kod pretposljednjeg Middlesbrougha spašavao živu glavu i na kraju osvojio bod (2-2) pa je razlika između Cityja i Uniteda i dalje samo bod. 