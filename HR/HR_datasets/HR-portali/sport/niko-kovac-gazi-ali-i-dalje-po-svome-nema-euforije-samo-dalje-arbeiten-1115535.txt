Od kvalifikacija za ostanak u Bundesligi do – Lige prvaka! To su snovi navijača Eintrachta nakon impresivnog starta momčadi Nike Kovača u novoj sezoni: devet bodova iz četiri utakmice, čime je nadmašen učinak neusporedivo moćnijih klubova, primjerice Wolfsburga (5 bodova) ili HSV-a (1), a izjednačen s Borussijom iz Dortmunda. Preporoditelj Eintrachta Niko svladao je, nakon Schalkea i Bayera, i Ingolstadt u gostima (2:0), što je tek drugi uspjeh Eintrachta na gostujućem terenu u posljednjih 13 nastupa. Ima dvije pobjede, dva remija i čak devet poraza. Naš bivši izbornik, na klupi elegantan, dotjeran kao za modnu pistu, očito je pronašao kemiju s igračima. Premda je Eintracht u prijelaznom roku na pojačanja potrošio samo 2,2 milijuna eura, Nikin autoritet i znanje očito izvlače maksimum iz igrača skupljenih sa svih strana svijeta. U toj “kuli babilonskoj” trebala bi mu cijela vojska prevoditelja, jer Eintracht, osim Nijemaca, ima igrače iz još čak 16 zemalja: Finske, Austrije, Engleske, Argentine, Španjolske, Brazila, Izraela, SAD-a, Urugvaja, Japana, Srbije, Mađarske, Meksika, Švicarske, Švedske i Hrvatske. Tko tu s kim pije kavu, kako se uopće sporazumijevaju i kako, zaboga, tako dobro funkcioniraju na travnjaku? – Netko bi možda nakon ovakvoga starta pao u euforiju, ali mi ne. Daleko smo još od našega minimalnoga cilja, 40 bodova u sezoni – kazao je direktor Eintrachta, bivši igrač Rijeke Fredi Bobić. Lako na tankom ledu Niko Kovač, poznat po odmjerenim javnim nastupima, također vrlo dobro zna da se lako može naći na tankom ledu prepusti li se uživanjima u svojim trenerskim remek-djelima. – Čvrsto smo s obje noge na zemlji i nećemo iskočiti iz tračnica. Idemo dalje, “arbeiten, arbeiten, arbeiten” kao i do sada, jer svako opuštanje moglo bi nas odvesti u drugom, neželjenom smjeru – naglasio je Niko nakon pobjede u Ingolstadtu. Hrvat na klupi Eintrachta priželjkuje mirnu, stabilnu sezonu, tvrdeći kako mu je momčad još u procesu sazrijevanja, čemu je sigurno pridonio dramatičan, stresan kraj prošle sezone. Momčad je “gladna” – Nijedan igrač ne želi više doći u situaciju u kakvoj smo bili u prošlom prvenstvu. Momčad je “gladna” i želi se nastaviti razvijati – dodao je Niko, koji je na utakmici u Ingolstadtu već u 13. minuti ostao bez ozlijeđenoga Ante Rebića. Imoćanin nikako da ulovi kontinuitet, u četiri prve utakmice igrao je ukupno 41 minutu. Opet u duhu one svoje čuvene izjave “igram samo na Turniru četiri kafića i Svjetskom prvenstvu”. Eto, na SP-u u Brazilu još uvijek je igrao više nego u Bundesligi, 44 minute. Niko Kovač u prošlom je kolu Bundeslige prestigao Ivicu Horvata (1964.-1965.) po broju nastupa na klupi Eintrachta. Niko u 13 nastupa ima sedam pobjeda i šest poraza. Ove sezone vjerojatno će po broju pobjeda nadmašiti slavnoga Branka Zebeca, čiji je učinak s Eintrachtom između rujna 1982. i listopada 1983. godine bio: 38 utakmica, 12 pobjeda, osam remija i 18 poraza. 