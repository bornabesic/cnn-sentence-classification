Danas je u prostorijama zagrebačkog Hotela Sheraton press konferencijom najavljen borilački spektakl koji nas očekuje ove subote u Areni Zagreb. “FFC 27: Night of Champions” prigodni je naziv za najveći event u povijesti Final Fight Championshipa, a isti nam donosi čak 10 borbi za titulu prvaka. Upečatljiv je ovo završetak godine za hrvatsku promociju i to predstavnici “sedme sile” danas nisu mogli propustiti. Nakon što je FFC-ov ‘matchmaker’ Marko Petrak predstavio sudionike današnjeg druženja s medijima, prisutnima se obratio predsjednik promocije Orsat Zovko. - Pripremili smo svjetski spektakl, a što se tiče popisa borbi, potrudili smo se složiti najbolje od najboljeg što je u ovome trenutku u svijetu za nas dostupno. Neki od ovih boraca koji su danas s nama su stvarno svjetske zvijezde koje su bile dio najvećih UFC-ovih i Bellatorovih priredbi, a sada su članovi našeg rostera. Osim vrhunskih borbi, mislim da ćete uživati u jednom vrhunskom produkcijskom spektaklu jer ovaj smo put za vas pripremili neka iznenađenja - izjavio je Zovko pa okupljenima na raspolaganje prepustio čak osam boraca među kojima su se našli FFC-ovi prvaci Mladen Brestovac, Darko Stošić i Filip Pejić te borci koji bi to tek mogli postati – David Mitchell, Jeremy Kimball, Maro Perak, Ivica Trušček i Luka Jelčić. - Definitivno najvažnija borba u životu. Dobar, kvalitetan i meni drag protivnik. Ipak, mislim kako sam ja bolji i ako ga ne završim u tom sportskom smislu smatrat ću to neuspjehom - prvi se od boraca okupljenima obratio Trušček kojem će na putu do pojasa u velter kategoriji stajati Roberto Soldić. Nakon Ivice, mikrofona se prihvatio povratnik u FFC-ov ring, Maro Perak, ispred kojeg je okršaj s opasnim Amerikancem Jeremyjem Kimballom. - Vidio sam njegovu zadnju zadnju borbu, kao i nekoliko prijašnjih. Vidjet ćemo što će biti, ne mogu sada prognozirati. Spreman sam, susrest će se borci koji se jako brzo kreću i nikad ne znate kakav se udarac može dogoditi. Jedva čekam borbu, već mi je dosta priprema - poručio je Perak. Još jedan domaći borac u borbi za titulu bit će Luka Jelčić koji je ovom prigodom potvrdio kako će se u njegovom kutu naći jedan od najboljih i najpoznatijih trenera, John Kavanagh, inače trener UFC-ove zvijezde Conora McGregora. Luka je iskoristio i priliku da naglasi koliko bi mu značilo osvajanje pojasa pred domaćim navijačima: - Ovo je je hrvatski proizvod koji je prepoznat u cijelom svijetu i ovo je jedna od najboljih organizacija u svijetu. Držati pojas i osvojiti pojas u svom rodnom gradu predstavljat će mi posebno zadovoljstvo i čast. Jeremy Kimball se FFC-ovim fanovima predstavio u Daytona Beachu rekordnim nokautom za koji mu je trebalo samo 14 sekundi, a u ovom nastupu namjerava nadmašiti sam sebe. - Prvi put sam u Hrvatskoj. Jako sam dobro pripremljen i uzbuđen sam što sam ovdje. Mislim da sam vlasnik najbržeg nokauta u FFC-u i taj rekord namjeravam srušiti - samouvjereno je poručio Amerikanac. Jedan od najiskusnijih boraca na ‘cardu’ bit će David Mitchell, MMA veteran koji je nastupao po najpoznatijim svjetskim borilištima, no FFC ga je posebno oduševio. Inače, ovom je 37-godišnjem Amerikancu u posljednji trenutak otkazao Pavel Doroftei te će ga sada u ringu dočekati Estonac Andy Manzolo. - Zapravo, oni (Doroftei i Manzolo, op.a.)  su se međusobno borili tako da sam već vidio njegovu borbu. Za sebe mislim da sam najbolji svjetski borac u srednjoj kategoriji. Puno sam naučio, trenirao i napredovao od posljednjeg nastupa u ovoj promociji tako da sam sada odlično pripremljen za rat. Drago mi što se ponovno borim u FFC-u, u Springfieldu je sve bilo nevjerojatno produkcijski posloženo. Borio sam se u UFC-u, WSOF-u i diljem svijeta no nisam nikad vidio nešto što se može mjeriti s produkcijom FFC-a.  Ova priredba nam donosi i veliki revanš u teškoj kategoriji, samo što ovoga puta u ring kao prvak ulazi Darko Stošić, a ne Dion Staring. - Tražili ste revanš i gledat ćete ga. Ja ne bježim od ničega. On misli da je pobijedio, ali to su demantirali i najveći svjetski suci poput Herba Deana. U subotu ćemo gledati dobar meč - poručio je Darko pa otkrio kako u kutu ipak neće imati podršku legendarnog Mirka Filipovića: - Cro Cop je bolestan i ne želi riskirati nastup u Rizinu, ali tu će biti Stipe Drviš i moj trener iz Srbije. Pred svoju se publiku vraća i Filip Pejić kojemu, kao i obično, samopouzdanja ne nedostaje. Njemu će pak ovoga puta sa suprotne strane stajati Englez James Brum. - Zadnji meč je bio dosta težak. Proveo sam malo vremena s novim timom, ali do sada sam puno napredovao i to ću pokazat u ovom meču. Što da kažem… osim da ću ga nokautirati -  poručio je Pejić. Jedan od najboljih svjetskih teškaša, Mladen Brestovac, ove subote lovi 10. pobjedu u FFC-ovom ringu, a njemu će titulu pokušati oduzeti ponajbolji afrički borac s trenutnim prebivalištem u Francuskoj – Daniel Lentie. - Neće biti lako, očekuje me težak meč, ali naviknut sam pa neće biti problema. Imam poštovanja prema svima pa tako i prema ovom borcu. Jedva čekam subotu - najavio je Brestovac svoj nastup. Iako je ovo najveći produkcijski zalogaj za promociju, predsjednik FFC-a priznaje kako je organizacija debitantskih evenata u SAD-u bila veći izazov zbog brojnih prepreka koje treba svladati na američkom tlu. Unatoč tome, Zovko ističe kako je plan preseliti urede u Las Vegas gdje bi na godišnjoj razini mogli gledati četiri do šest priredbi. Za kraj, podsjetimo i kako nas sutra u 14:00 sati očekuje vaganje, a za predstavnike medija je važno istaknuti kako će se tada dijeliti službene akreditacije za event. Saznali smo i kako ulaznica za spektakl još uvijek ima, ali treba naglasiti da će zadnji prsten najveće hrvatske dvorane biti zatvoren. Samim time će kapacitet Arene biti ograničen na sedam do osam tisuća mjesta. 