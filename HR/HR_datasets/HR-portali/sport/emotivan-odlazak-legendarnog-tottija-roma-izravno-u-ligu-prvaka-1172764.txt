Nogometaši Rome osvojili su drugo mjesto u talijanskom prvenstvu i izravni plasman natjecanje po skupinama Lige prvaka sljedeće sezone zahvaljujući dramatičnoj 3-2 (1-1) pobjedi protiv Genoe u susretu posljednjeg, 38. kola Serie A u nedjelju. Sve do 90. minute dvoboja rezultat je bio 2-2, a s obzirom da je istodobno Napoli kao gost svladao Sampdoriju sa 4-2, Napoli je bio drugoplasirana momčad, ali tada je Džeko u kaznenom prostoru gostiju uspio glavom spustiti loptu, a na nju je natrčao Diego Perotti i pogodio za veliko slavlje Rominih navijača. Druga Roma je tako prvenstvo okončala sa 87 bodova, jednim više od trećeg Napolija koji će morati igrati u kvalifikacijama za Ligu prvaka. Šesti uzastopni naslov prvaka je sa 91 bodom još ranije osigurao Juventus Utakmica Roma - Genoa ujedno je bila i posljednja u karijeri legendarnog kapetana Rome Francesca Tottija (40), koji je na travnjak stupio u 54. minuti.   - Hvala Roma! Hvala mojoj cijeloj obitelji i hvala vama navijačima! Ovo sve nije bio san, već realnost. Sada je doista gotovo, posljednji put u ovom dresu. Sretan sam i ponosan na ovih 25 godina ljubavi. Volim vas! - uskliknuo je Totti u suzama te dodao: - Osjećam se kao na koncertu. Došao je trenutak za koji sam mislio da nikada neće doći. Emotivno sam doživio sve što se pisalo o meni i kako su ispratili moj oproštaj. Ne mogu 25 godina biti zaboravljene i teško je bilo donijeti ovakvu odluku - kazao je nakon čega su ga suigrači bacali u zrak, a cijeli stadion je skandirao 'Totti, Totti'. Cijeli je život igrao samo za Romu, ukupno je odigrao 785 utakmica u svim natjecanjima kroz proteklih 25 godina, zabio je 307 golova, osvojio Serie A (i još osam puta bio viceprvak), dva Kupa i dva Superkupa Italije, svjetski je prvak s Italijom iz 2006., europski viceprvak iz 2000. godine...      Inače, Genoa je povela već u 2. minuti preko 16-godišnjeg Pellegrija, na 1-1 u 10. je poravnao Džeko, a taj je rezultat stajao sve do 76. minute. Tada je De Rossi uspio dovesti Romu u vodstvo, no ono je trajalo samo tri minute prije no što je Lazović u 79. još jednom šokirao Olimpijski stadion. Ipak, da Tottijev oproštaj završi slavljem pobrinuo se Perotti. U Đenovi Napoli je do, pokazat će se, nebitne pobjede stigao golovima Mertensa (36), Insignea (42), Hamšika (49) i Callejona (65), dok su za domaće pogodili Quagliarella (50) i Alvarez (90). Marko Rog igrao je za Napoli od 67. minute, dok je Ivan Strinić ostao na klupi čitavu utakmicu, kao i Lorenco Šimić i Ante Budimir kod Sampdorije. U ranije odigranoj utakmici u nedjelju Cagliari je na svom terenu svladao Milan sa 2-1 pogotkom Pisacanea u trećoj minuti sudačke nadoknade. Prvi gol za domaće postigao je Joao Pedro (17), a izjednačio je Lapadula (72-11m). Mario Pašalić ostao je na klupi Milana koji će prvenstvo završiti na šestom mjestu sa 63 boda, dok je Cagliari trenutačno 11. sa 47 bodova.