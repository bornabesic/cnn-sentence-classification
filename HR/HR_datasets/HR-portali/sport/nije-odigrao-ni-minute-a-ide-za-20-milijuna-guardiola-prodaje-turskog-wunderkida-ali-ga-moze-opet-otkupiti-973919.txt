Foto: Getty Images/Guliver Image KAD JE prije dvije godine dovodio Enesa Unala (20) iz Bursaspora, Manchester City je vjerovao da je riječ o odličnom ulaganju. Mladu tursku nadu platili su 2,3 milijuna eura, a sad su ga "utopili" za sedam puta više, iako za Guardiolinu momčad nije odigrao ni minute. Unal se selio na posudbe u Gent i NAC Bredu, ali nije odigrao ništa. Sve dok prošlog ljeta nije otišao u Twente, gdje je u 33 utakmice zabio 19 golova. Mladi Turčin mogao je birati gdje želi nastaviti karijeru, budući da su ga pratili Lille, Valencija, Monaco, Schalke, Porto i Benfica. No, najbrži je bio Villarreal koji je Cityju ponudio 14 milijuna eura, na što su "građani" odmah pristali. City je razmišljao da ga zadrži, no Turčin bi teško dobio radnu dozvolu budući da nije odigrao minimalnih 45 posto utakmica svoje reprezentacije, a prestar je da bi prošao pod "izvanrednog talenta". Unal je u svim selekcijama Bursaspora u 110 nastupa zabio 182 gola, a u 25 nastupa za tursku U-16 reprezentaciju zabio je 24 gola. Znaju to jako dobro u Cityju, pa su se osigurali kako kasnije ne bi glavom lupali u zid. U ugovor o prodaji Unala u Villarreal ubačena ja klauzula od 20 milijuna eura koju samo City može aktivirati odluči li vratiti Unala na Etihad.