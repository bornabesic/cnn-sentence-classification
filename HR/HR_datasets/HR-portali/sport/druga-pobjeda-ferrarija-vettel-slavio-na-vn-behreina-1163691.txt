Ferrarijev vozač Sebastian Vettel pobjednik je utrke za Veliku nagradu Bahreina u formuli 1. Nijemac je u utrci koja je obilovala taktičkim nadmudrivanjem slavio ispred dvojca u Mercedesu - Lewisa Hamiltona i Valtterija Bottasa. - Bravo, dečki, to je to! Danas ste bili najbrži - rekao je Vettel svojim mehaničarima nakon što je prošao ciljnom ravninom. To mu je druga pobjeda u trećoj utrci ove sezone i trenutno je sa 68 bodova vodeći u ukupnom poretku. Vettel je sjajno odvozio utrku na trkalištu Sakhir koja je protekla u taktičkom nadmudrivanju. Startao je iz drugog reda iza dvojice vozača Mercedesa Finca Valtterija Bottasa i Britanca Lewisa Hamiltona, no već nakon prvog zavoja ugurao se između njih. Nijemac je potom počeo pritiskati vodećeg Bottasa, ali ga nije uspio prestići već je u 11. krugu otišao u boks na promjenu guma. Mercedesovi vozači na promjenu su otišli u 14. krugu u trenutku dok je na stazu izašao sigurnosni automobil.  Kada se saftey car povukao Vettel je bio u vodstvu ispred Bottasa i Hamiltona, a Britancu je dodatne probleme predstavljala kazna od pet sekundi zbog nepotrebnog usporavanja na ulasku u bokseve. U 27. krugu Hamilton je prestigao Bottasa i krenuo u lov na Vettela, ali ga nije uspio dostići. Četvrto mjesto pripalo je drugom vozaču ‘propetog konjića’ Fincu Kimiju Raikkonenu, peti je bio Red Bullov Australac Daniel Ricciardo. Sedmo mjesto uzeo je Brazilac Felipe Massa u Williamsu, a krug osvajača bodova zatvorili su Meksikanac Sergio Perez u Force Indiji, Francuz Romain Grosjean u Haasu i Renaultov Nijemac Nico Hulkenberg. U ukupnom poretku vodi Vettel sa 68 bodova, Hamilton na drugom mjestu ima sedam bodova manje, a treći je Bottas sa 38 bodova. U poretku konstruktora vodi Ferrari (102) ispred Mercedesa (99) i Red Bulla (47). Iduća utrka je VN Rusije u Sočiju 30. travnja. VN Bahreina, poredak: 1) Vettel  2) Hamilton  3) Bottas  4) Raikkonen  5) Ricciardo  6) Massa  7) Perez  8) Grosjean  9) Hulkenberg  10) Ocon >> Hamilton poručio Vettelu: Rekao sam ti da ću te odmah uloviti 