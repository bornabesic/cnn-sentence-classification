POČELO je suđenje Zdravku Mamiću, njegovu bratu Zoranu i Damiru Vrbanoviću koji su optuženi da su oštetili Dinamo za više od 100 milijuna kuna. Prvog dana suđenja spominjalo se ime Luke Modrića, najboljeg hrvatskog nogometaša i bivšeg igrača Dinama. USKOK optužuje Mamića da je tzv. "Aneksom ugovora o profesionalnom igranju" isplatio Modriću 50 posto novca od njegova transfera u Tottenham.  Jadranka Sloković, Mamićeva odvjetnica, u uvodnom izlaganju navela je kako je Modrić zaista dobio 50 posto od transfera, ali da je na to imao pravo.  "Nijedan od dokumenata na koje se poziva USKOK ne zabranjuje podjelu transferne odštete između kluba i igrača. To nije novost i to je praksa rješavanja takvih odnosa u svijetu. Kada klub nije imao dovoljno sredstava, a htio je zadržati igrača, onda se aneksom ugovora postiglo da nastavi igrati pod dobrim uvjetima, a igrač se zadovolji podjelom od transfera", rekla je Jadranka Sloković. "Modrić je imao pravo na 50 posto od transfera, to je ulaganje u igrača" Modrić je u Tottenham otišao 2008. godine, a Dinamo je, činilo se tada, dobio 21 milijun eura. Sada je otkriveno da je dobio tek malo više od 10 milijuna, a ostatak je otišao Modriću, za kojeg USKOK tvrdi da je taj novac proslijedio Mamiću. "Ponosan sam na Modrića i njegov iskaz USKOK-u, iako sam siguran da se u tom slučaju dogodila velika manipulacija USKOK-a", poručio je Mamić na sudu i dodao da ništa nije radio na štetu Dinama. Njegovi odvjetnici napomenuli su da Dinamo ne traži nikakvu naknadu štete u ovom slučaju. Mamić je rekao da optužnica krivo tumači odnose te da je s Modrićem imao potpisan ugovor o ulaganju u igrača koji mu je igrač isplatio nakon transfera u Tottenham.     Modrićev transfer, pak, nije jedini sumnjiv.  Prema USKOK-ovoj optužnici, ali i neslužbenim izvorima, najteže stavke optužnice protiv Dinamove trojke temelje se na pozajmicama koje je Zoran Mamić u više navrata, od 2008. do 2010. godine, uzimao od Dinama te na sumnji da je Zdravko Mamić preko igrača, aneksima ugovora o profesionalnom igranju, izvlačio novac iz kluba. Kada je riječ o pozajmici, USKOK tvrdi da riječ o nešto više od 24 milijuna kuna. Godine 2011. Zdravko Mamić i Damir Vrbanović podignuli su u ime Dinama kredit kod komercijalne banke u iznosu od 4,4 milijuna eura te nakon toga, sumnja se, potpisali aneks ugovora o profesionalnom igranju kojim je, prema rješenju USKOK-a, utvrđeno neosnovano pravo jednog nogometaša na isplatu 50 posto od budućeg transfera, iako su znali da je taj igrač već potpisao izjavu o raskidu ugovora kojom se odrekao svih potraživanja prema Dinamu. Sumnja se da je Mamić naložio da se igraču na račun isplati 25,89 milijuna kuna, čime je nastala obveza plaćanja predujma poreza i prireza, što je plaćeno iz kredita. Prema optužnici, nogometaš je potom 25,89 milijuna kuna vratio na račun Zorana Mamića koji je pokrio pozajmicu, dok je Zdravko, sumnja se, ostatak novca zadržao. U kontekstu ovih optužbi već je ispitan Dejan Lovren.   Optužba je danas istaknula da će dokazati kako su Mamić i suradnici lažno prikazali da Lovrenu pripada polovica odštete od transfera u Lyon, a što je učinjeno antidatiranjem ugovora. Optužba tvrdi kako je Damir Vrbanović tim povodom izmijenio više lažnih telefax poruka s klubom Olympique Lyon, a na jednoj od njih je navedeno i krivo ime francuskog kluba. Tvrdi da je na njima i nevjerodostojni potpis Dejana Lovrena." Dokazat ćemo da Lovren nije imao pravo na polovicu odštete na temelju ugovora koji je nastao nakon što je napustio Dinamo. U sms poruci Nikkyju Vuksanu (na njega je Mamić prenio poslove prilikom gašenja svoje menadžerske agencije, op.a) Lovren je napisao: "A kada vam svima sranje dođe do grla, onda ide Dejane izvuci nas..."