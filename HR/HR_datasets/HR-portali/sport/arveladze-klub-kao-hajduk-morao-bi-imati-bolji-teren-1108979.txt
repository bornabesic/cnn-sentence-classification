Trener Hajduka Marijan Pušnik izjavio je u četvrtak  kako njegova momčad nije imala sreće za plasman u Europsku ligu pošto je Hajduk nakon boljeg izvođenja jedanesteraca u uzvratnoj utakmici četvrtog pretkola na Poljudu eliminiarla ekipa Maccabija iz Izraela te da mu je to jedan od najbolnijih poraza u njegovoj trenerskoj karijeri. "Nažalost, nismo imali sreće, mislim da smo zaslužili prolaz u Europsku ligu jer igrači Hajduka su  se borili svih 120 minuta, igrali odlično i nisam vidio nijednog da je  u ovoj utakmici igrao loše," rekao je Pušnik novinarima.  Na novinarski upit je li mu u trenerskoj karijeri ovo najbolniji poraz, Pušnik je odgovorio - jedan od najbolnijih. Hajduk je u 90 minuta uzvrata na Poljudu pobijedio s 2-1 i tako nadoknadio istovjetan zaostatak iz Netanye iz prvog dvoboja, a kako se niti u produžetku rezultat nije mijenjao, pristupilo se izvođenju 11-eraca u kojemu su sa 4-3 bolji bili gosti. Pušnik je  kazao kako je igračima dao naputak da pucaju jedanesterce nisko ili visoko, a nikako poluvisoko. "Odgovornost je bila velika pred 25.000 gledatelja i u takvoj atmosferi u izvođenju jedanesteraca pogriješili bi i bolji igrači no što ih Hajduk ima," ocijenio je. Na novinarski upit hoće li, nakon ispadanja Hajduka iz europskog natjecanja i dalje ostati trener splitske momčadi, uzvratio je:  - A zašto ne bih ostao? Tek sam počeo raditi u Hajduku prije tri mjeseca, a imam ugovor na dvije godine i ostat ću do kraja boriti se. Uzvratio je novinaru rekavši da su takva pitanja glupa, a novinar je  dometnuo kako nema glupih pitanja nego ima glupih odgovora. Trener Maccabija Shota Arveladze je izjavio kako je utakmica na Poljudu bila vrlo teška i da su njegovi igrači  izgubili kontrolu nad igrom. Požalio se i na loš teren zbog čega igrači  Maccabija nisu znali gdje će  lopta odskočiti što im je stvaralo probleme. "Nogometni klub kao što je Hajduk mora imati bolji teren," smatra Arveladze. Istaknuo je da momčad  Hajduka zaslužuje počasti da su talentirani i znaju postupati s loptom. 