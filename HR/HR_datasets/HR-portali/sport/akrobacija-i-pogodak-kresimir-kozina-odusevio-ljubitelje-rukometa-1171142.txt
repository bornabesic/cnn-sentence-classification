Hrvatski rukometni reprezentativac Krešimir Kozina zabio je prekrasan pogodak u pobjedi svog Füchsea protiv francuskog Saint-Raphael (35:24) u polufinalu EHF kupa. Snimka njegovog fantastičnog pogotka ubrzo je postala hit na internetu i sigurno će naći mjesto među najljepšim golovima ove sezone. Naime, vratar berlinske momčadi Silvio Heinevetter je preko cijelog terena sjajno dodao Kozini, koji je loptu ulovio u zraku, okrenuo se i pogodio mrežu Saint-Raphaela. Hrvatski igrač je ukupno zabio četiri pogotka. U finalu EHF kupa Füchse će igrati protiv Göppingena koji je pobijedio Magdeburg 33:29. Željko Musa je za poraženu momčad zabio jedan gol.