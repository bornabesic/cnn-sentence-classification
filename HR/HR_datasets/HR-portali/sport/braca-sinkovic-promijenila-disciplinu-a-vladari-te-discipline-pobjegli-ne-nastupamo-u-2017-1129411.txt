Dva dana nakon što su Martin i Valent Sinković objavili kako će sljedeće godine nastupati u dvojcu bez kormilara nakon što su u posljednje tri sezone bili nepobjedivi u dvojcu na pariće, "vladari" njihove nove discipline, Novozelanđani Hamish Bond i Eric Murray najavili su kako u 2017. godini neće nastupati, a jednogodišnju pauzu od veslanja najavio je i Mahe Drysdale, koji je na Olimpijskim igrama u Rio de Janeiru osvojio zlato s pet tisućinki prednosti u odnosu na srebrnog Damira Martina. Bond (30) i Murray (34) zajedno su u čamcu od 2009. godine, te su osvojili šest uzastopnih naslova svjetskih prvaka i dva naslova olimpijskih pobjednika (London 2012, Rio 2016) u dvojcu bez, a u tom su razdoblju ostvarili i preko 60 pobjeda na raznim regatama bez ijednog poraza. Drysdale (38) je u Riju također obranio zlato osvojenu u Londonu prije četiri godine, a i nakon prvog olimpijskog zlata je uzeo godinu dana pauze. Po povratku u čamac osvojio je srebra na svjetskim prvenstvima u Amsterdamu 2014. i Aigubeletteu 2015., da bi u dramatičnom finalu u Riju tek nakon pregleda snimke foto-finiša bilo ustanovljeno kako je pobijedio dvostrukog europskog prvaka Damira Martina. "Svi sportaši koji su ostvarili velike uspjehe u našem sportu moraju uzeti odmor prije no što se počnu pripremati za nastup na sljedećim Olimpijskim igrama", izjavio je sportski direktor Novozelandskog veslačkog saveza (RNZ) Alan Cotter. Braća Sinković su od 2014. nastupali u dvojcu na pariće i u toj su disciplini bili apsolutno dominantni, postavili su svjetski rekord, osvojili sve svjetske kupove, dva naslova svjetskih prvaka, a kruna karijere bilo im je olimpijsko zlato u Rio de Janeiru. Prije ulaska u dvojac, bili su uspješni i u četvercu na pariće u kojemu su s Martinom i Davidom Šainom osvojili dva naslova svjetskih prvaka (Lake Karapiro 2010, Chungjiu 2013) i olimpijsko srebro u Londonu 2012. "Prelazimo u dvojac bez kormilara i koliko god se čini mala promjena, promjena je velika. Kako je ovo postolimpijska godina, odlučili smo nešto promijeniti. To je veliki izazov i pokušat ćemo osvojiti sve kao i u dvojcu na pariće", kazao je Martin Sinković.  "To nam je veliki izazov, želimo probati neke nove stvari, nitko na svijetu to još nije učinio. Znamo da će biti teško, ali volimo izazove, volimo izazivati sebe i svoje tijelo i vidjeti gdje možemo doći. Želimo ponovno ostvariti velike uspjehe i naciju ponovno učiniti ponosnom", dodao je je Valent Sinković.