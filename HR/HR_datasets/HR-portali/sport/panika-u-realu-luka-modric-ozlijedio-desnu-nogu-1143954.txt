Kapetan hrvatske nogometne reprezentacije Luka Modrić (31) ozlijedio je unutarnji bedreni mišić desne noge s kojim je imao problema ovog ljeta na Europskom prvenstvu a liječnici Real Madrida pregledat će ga u ponedjeljak kada će biti poznato potrebno vrijeme oporavka. Modrić je u subotu izašao u 78. minuti prvenstvene utakmice protiv Malage na Santiago Bernabeu a zamijenio ga je hrvatski reprezentativac Mateo Kovačić. Trener Zinedine Zidane je na konferenciji za novinare rekao kako Modrić ima problema no da ne može reći više prije nego ga pregledaju liječnici. "Ima problema s aduktorom desne noge. U ponedjeljak će obaviti pretrage", rekao je Hini klupski glasnogovornik Carlos Carbajosa. Modrić je prije sedam mjeseci ozlijedio aduktor, mišić unutarnje strane bedra, desne noge na Europskom prvenstvu u Francuskoj. Tada je u 62. minuti morao napustiti utakmicu protiv Češke te nije igrao iduću protiv Španjolske. Bio se vratio u slijedećem susretu, osmini finala protiv Portugala gdje se Hrvatska oprostila od natjecanja. Desni aduktor bio je pak istegnuo u listopadu 2015. tijekom kvalifikacijske utakmice protiv Bugarske. Te iste godine, u travnju, bio je ozlijedio desno koljeno upravo protiv Malage na Santiago Bernabeu te pauzirao tri mjeseca. Problem s aduktorom, ali lijeve noge, Modrić je imao u studenom 2014. kada se ozlijedio na utakmici Italije i Hrvatske te je morao duže izbvati s terena. Vezni igrač je došao u Real Madrid u kolovozu 2012. iz londonskog Tottenhama i prve dvije sezone nije imao problema s ozljedama.