Foto: Getty Images / Guliver Image ČUDESNI Crotone sjajnom je završnicom sezone uspio osigurati ostanak u prvoj talijanskoj ligi. Nevjerojatna momčad iz Calabrije je pobjedom 3-1 na domaćem terenu protiv Lazija stigla do 17. pozicije na ljestvici, a za takav rasplet na ruku joj je išao i poraz Empolija kod Palerma 1:2 (0-0), pa se na putu u Serie B ranije otpisanim Pescari i Palermu pridružio upravo Empoli.  Crotone je u prvih 29 kola osvojio samo 14 bodova, ali je u posljednjih devet osvojio čak 20 i na kraju sezonu okončao sa 34 boda, dva više od Empolija koji je posrnuo u drugoj polovici sezone. Simpatična momčad Davide Nicole povela je protiv Lazija sa 2-0 golovima Nalinija (14) i Falcinellia (22), na 2-1 smanjio je Immobile (26-11m), ali Lazio je u završnici prvog poluvremena ostao bez isključenog Bastosa (43), a domaći su to iskoristili i drugim golom Nalinija (60) stigli do nedostižnih 3-1.  Embed from Getty Images   Od tog se trenutka u Crotoneu osluškivalo što se događa u Palermu gdje Empoli nikako nije uspijevao povesti protiv otpisanog domaćina. Štoviše, Palermo je preko Nestorovskog (76) i Brune Henriquea (84) stigao do vodstva od 2-0 da bi Krunić (87) samo ublažio poraz Empolija.