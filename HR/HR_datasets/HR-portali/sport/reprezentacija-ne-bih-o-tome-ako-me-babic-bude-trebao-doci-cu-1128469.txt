Igor Karačić postigao je proteklog vikenda devet pogodaka za rukometaše Vardara koji su u elitnoj skupini Lige prvaka na svom parketu uvjerljivo svladali Kielce, prvaka Europe, sa 40:34. – Igrao se “run and gun” rukomet. Trčalo se svih 60 minuta. Mi smo imali nešto bolje raspoloženog vratara koji nam je donio prednost. Ova utakmica samo nam je pokazala da se ove sezone imamo pravo nadati plasmanu na završni turnir. Još da nije bilo onog poraza i kiksa u zagrebačkoj Areni, sada bismo bili uvjerljivo prvi u skupini – rekao je Igor. Dušebajev u seriji poraza Eto, možda vam zagrebaši pomognu u srijedu i svladaju Kielce. U tom slučaju vi biste pobjedom nad RN Löwenom imali tri boda prednosti. – Naravno da ću navijati za Zagrepčane. Ne samo zato što nam odgovara novi kiks poljskog prvaka, nego i zato što u klubu iz Kutije šibica igra velik broj mojih dobrih, iskrenih prijatelja – istaknuo je Igor. A može li PPD Zagreb pobijediti Kielce? – Mislim da može. Poljska momčad u jednoj je maloj krizi. Uvjerljivo su u Ligi prvaka izgubili kod kuće od RN Löwena, sada su izgubili od nas, a u međuvremenu je njihova reprezentacija upisala dva poraza u kvalifikacijama za Europsko prvenstvo u Hrvatskoj 2018. godine. Kada sve to zbrojite, ispada da je Talant Dušebajev, trener Kielca, u seriji od četiri poraza jer je ujedno i izbornik Poljske – naglasio je Igor. Šteta što se utakmica ne igra u zagrebačkoj, nego u varaždinskoj Areni. – Istina. Ali vjerujem da će u Varaždinu biti sjajna atmosfera, puna dvorana. Bilo bi lijepo da se PPD Zagreb uključi pobjedom u borbu za osminu finala. Opet, tko zna, mogu oni do trećeg ili četvrtog mjesta u skupini. Nekako ne vjerujem da mogu do kraja ostvariti sve pobjede i tako se naći na vrhu naše skupine – istaknuo je Karačić. Je li bilo nekog velikog slavlja nakon što ste svladali najbolju klupsku momčad Europe? Trening i u nedjelju – Ne, ništa specijalno. Večera, pokoje piće i ravno u krevet. Naime, kako već u četvrtak igramo kod RN Löwena, imali smo trening u nedjelju navečer. Obično je to dan za odmor, ali, eto, kod našeg trenera Gonzalesa nema popusta – rekao je Igor. U Vardaru je već dugo. Ove sezone momčad se nešto malo promijenila. Došao je Ivan Čupić koji je posebno bio motiviran u susretu protiv bivšeg kluba. – Ivan je veliki profesionalac i dao je sto posto sebe u susretu bez obzira na to što je na drugoj strani bio klub u kojem je proveo nekoliko godina i s kojim je osvojio Ligu prvaka – naglasio je Karačić. Niste bili pozvani na pripreme reprezentacije u Umag? – Nisam. Ali, ne bih to komentirao. Moj je stav jasan. Ako me izbornik bude trebao, rado ću se odazvati – zaključio je Igor. 