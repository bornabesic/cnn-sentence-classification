ZINEDINE ZIDANE tvrdi da nije bio zabrinut kada je u 16. minuti uzvrata polufinala Lige prvaka Atletico poveo s 2:0. Real je na Vicente Calderon stigao s tri pogotka prednosti. Atletico je zabio dva, ali pred kraj prvog dijela Isco je prelomio utakmicu nakon što je Benzema u prodoru slomio tri igrača Simeoneove obrane.  "Imali smo problema na početku, zabili su nam rano dva gola, no nije bilo razloga za brigu. Znali smo da ćemo imati prilike za pogodak", izjavio je Zidane na konferenciji za medije. "Iscov gol nam je nanio puno štete", nadovezao se Diego Simeone. "Dobro smo bili otvorili utakmicu, doista smo vjerovali da možemo proći i bili smo blizu". Međutim, Real Madrid je zabio i u 61. utakmici u nizu, a Zidane napominje da je to zasluga svih njegovih igrača. "Igrači su naporno radili da dođemo do ovoga, prolaz je zaslužen. Sretni smo što smo drugu godinu zaredom u finalu, a sada ćemo imati vremena pripremiti se za finalnu utakmicu", izjavio je trener Reala. "Sigurno da oni koji su igrali manje nisu zadovoljni, no meni su svi jednako bitni. Ovdje su igrači koji bi igrali u bilo kojem klubu", dodao je. I Diego Simeone imao je samo riječi hvale za svoje igrače, ali je u zaključku objasnio zašto Atletico nije na razini Barcelone i Reala.  "Bila je ovo fantastična utakmica, šteta što ne možemo klonirati igrače poput Gabija Fernandeza i Diega Godina, oni daju život klubu", rekao je Simeone. "Ponosan sam na sve svoje igrače. Možda se čini da smo se izjednačili s Real Madridom i Barcelonom no da bismo to doista i postigli, još uvijek je potreban veliki korak. Nadam se da ćemo ga jednog dana učiniti", zaključio je trener Atletica.   ##ATLRMA Tweets