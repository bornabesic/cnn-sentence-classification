Foto: AFP RENAULT, koji opskrbljuje motorima F1 momčad Red Bulla, uputio je službenu ispriku nakon što zbog kvarova bolida niti Sebastian Vettel niti Mark Webber nisu uspjeli završiti utrku u Monzi. Po prvi puta od Južne Koreje 2010. godine Red Bull nije osvojio niti boda na jednoj utrci Svjetskog prvenstva Formule 1.  "Dan ranije promijenili smo alternator na Sebastianovu bolidu, ali nažalost na utrci se ponovio kvar. Još istražujemo što se dogodilo, a sve što znamo do sada je da se dio alternatora pregrijavao i isključivao protok energije. Ovim putem se ispričavamo Red Bullu jer je ovo značajno naštetilo našem plasmanu u Svjetskom prvenstvu. Nemamo druge opcije nego da razriješimo problem prije Singapura", stoji u priopćenju francuskog proizvođača. Christian Horner, direktor momčadi, drži da su ova dva odustajanja iznimno "skupa" budući da se prednost Red Bulla u poretku konstruktora u odnosu na McLaren smanjila na 29 bodova. "Ovo je vrlo razočaravajuće, ali moramo zajedno s Renaultom shvatiti o čemu se radi kako se to više ne bi ponavljalo. Sebastian nije ništa kriv, trudio se voziti što bolje, ali nas je na kraju koštala naša slabost", rekao je Horner.