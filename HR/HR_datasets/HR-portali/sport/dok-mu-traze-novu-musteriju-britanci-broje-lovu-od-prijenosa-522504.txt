Prijašnji rekord, borba Mannyja Pacquiaoa i Floyda Mayweathera, bio je 1.5 milijuna, sad je to premašeno. Neću još o brojkama, ali oborili smo rekord rekao je boksački promotor Eddie Hearn o spektakularnoj borbi Anthonyja Joshue i Vladimira Klička. Triler na Wembleyu uživo je gledalo 90.000 navijača, neki od njih za VIP mjesto platili su i do 45.000 eura! Milijuni su borbu Joshue i Klička pratili na malim ekranima, a preko milijun i pol ljudi pratilo je meč preko 'pay per view' (plati pa gledaj). Joshua je pobijedio Klička tehničkim nokautom u 11. rundi što mu je bila 19. pobjeda zaredom. Joshua se izvukao nakon što ga je Ukrajinac poslao na pod u šestoj rundi, uzvratio mu je i nakon serije razornih udaraca sudac je prekinuo borbu, iako mnogi smatraju da je trebao pustiti jer se Kličko aktivno branio.  Boksački svijet čeka sljedeći meč Joshue, a postoji nekoliko opcija. Kličko ima pravo na revanš, ali još nije odlučio. Joshua je nakon borbe izazvao Tysona Furyja, ovaj je odmah prihvatio borbu preko društvenih mreža, a tu je i Dontaye Wilder.  - Imam tu opciju revanša u ugovoru, ne znam... Moram razmisliti. Vidjet ću kroz dva, tri tjedna - rekao je Kličko, koji je u 42. godini života oduševio svijet. U prvim rundama Joshua mu nije mogao ništa, Kličko se čak i bolje kretao od Britanca, izgledao je da je bolje pripremljen od 14 godina mlađeg protivnika, ali Joshua je pokazao zašto ga zovu novim vladarom svjetskog boksa. Mnogi bi voljeli gledati revanš ova dva sjajna borca, što vi kažete? 