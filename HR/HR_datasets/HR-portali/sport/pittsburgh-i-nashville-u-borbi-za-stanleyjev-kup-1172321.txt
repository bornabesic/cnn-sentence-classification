U odlučujućem, sedmom susretu finala doigravanja Istočne konferencije NHL lige hokejaši Pittsburgh Penguinsa su nakon dva produžetka pobijedili Ottawa Senatorse 3-2 i u seriji na četiri pobjede slavili 4-3. Bila je to fantastična serija sa sedam utakmica i završnom dramom nakon koje su se radovali aktualni prvaci. Pittsburgh će u borbi za Stanleyjev kup igrati protiv Nashville Predatorsa koji su u finalu Zapada pobijedili Anaheim 4-2, a prva utakmica na rasporedu je 29. svibnja u PPG Paints Areni u Pittsburghu. Penguinsi su u prilici postati prva momčad u posljednjih 19 godina koja je obranila naslov prvaka. Posljednjima je to uspjelo Detroit Red Wingsima (1997, 1998). - Ponosan sam na dečke. Nije bilo lako, no odigrali smo hrabro i izborili smo plasman u finale - kazao je trener pobjedničkog sastava Mike Sullivan. Odlučujući pogodak postigao je Chris Kunitz u 86. minuti utakmice. - Posve je nebitno tko je zabio gol. Ovoga sam puta to bio ja, međutim sreća je bila na mojoj strani. Bila je ovo dramatična serija - kazao je Kunitz, koji je zabio i vodeći pogodak na utakmici u 30. minuti. Izjednačio je Mark Stone 20 sekundi kasnije. Domaćin je u 52. minuti stigao do nove prednosti golom Justina Schultza, a četiri minute kasnije za 2-2 je zabio Ryan Dzingel. Do kraja utakmice više nije bilo golova, a mreže su mirovale i u prvom produžetku. Sve do šeste minute drugog produžetka kada je Kunitz gotovo s plave linije opalio i zabio pogodak preko ramena Craiga Anderona koji je do tada imao 39 obrana. - Nisam najbolje zahvatio pak, no možda i bolje - dodao je Kunitz sa smiješkom. Posljednji put pogodak u drugom produžetku sedme utakmice doigravanja NHL lige postignut je davne 1994. godine kada su NY Rangersi pobijedili Devilse u finalu Istoka, a pogodak je postigao Stephane Matteau.