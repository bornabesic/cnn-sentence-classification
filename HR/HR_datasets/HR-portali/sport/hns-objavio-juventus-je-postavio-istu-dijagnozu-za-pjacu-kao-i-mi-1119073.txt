Posljednjih dana puno se piše o stanju Marka Pjace i njegovoj ozljedi. S obzirom na to da su talijanski mediji jučer napisali kako je Juventus demantirao HNS i objavio da Pjaci niju puknula fibula, a harvatski medji to prenijeli, HNS je odlučio izdati priopćenje. U njemu tvrdi da se radi o nesporazumu te da su oni i Juventus postavili identičnu dijagnozu. "Dok je Juventus s razlogom demantirao netočne navode talijanskih medija o frakturi fibule (što Savez nikada nije spominjao), a koji su proizašli iz loše, neoprezno i neodgovorno prevedenog termina "infrakcija", dio hrvatskih medija požurio je dovesti u pitanje dijagnozu liječničke službe Hrvatskog nogometnog saveza odnosno težinu Pjacine ozljede. Ponavljamo, pregled magnetskom rezonancijom jasno je pokazao infrakciju fibule, o čemu je Hrvatski nogometni savez odmah obavijestio javnost. Ništa od toga Juventus nije demantirao, niti bi mogao, jer pregled MR-om pokazao je upravo to. Osim u dijagnozi, Juventusova i HNS-ova liječnička služba u potpunosti su se složili i oko vremena za oporavak, što bi bilo nemoguće kada bi dijagnoze bile različite u smislu težine ozljede. Takva ozljeda zahtijeva mirovanje, pa iz istog razloga Pjaca ne trenira u Juventusu nakon povratka iz kampa reprezentacije. Iako ozljeda, srećom, nije teška, takve je prirode da onemogućuje Pjacin nastup za Hrvatsku ovoga tjedna, usprkos igračevoj velikoj želji, o kojoj svjedoči i da je unatoč boli stigao na okupljanje i pokušao odraditi prvi trening. Žao nam je što neki talijanski mediji loše prevode hrvatski jezik, kao što nam je žao da neki hrvatski mediji dovode u pitanje stručnost i odličnu suradnju liječničkih službi HNS-a i Juventusa s obzirom na ugled liječnika u obje službe i činjenicu da su ti liječnici došli do iste dijagnoze.' 