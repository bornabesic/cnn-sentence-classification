UGLEDNI njemački magazin Spiegel piše, pozivajući se na dokumente Football Leaksa, da je 2009. Cristiano Ronaldo silovao djevojku u Las Vegasu, a kako bi šutjela, navodno joj je isplatio 375 tisuća dolara. Prema pisanju Spiegela koji citira dokumente, navedeni zločin dogodio se 13. lipnja 2009.  u Ronaldovu apartmanu u luksuzom hotelu u Las Vegasu. Magazin navodi da je pola godine kasnije, 12. siječnja 2010., došlo do izvansudske nagodbe u Nevadi koju je u ime Ronalda potpisao njegov portugalski odvjetnik Carlos Osorio de Castro. Nagodba je sastavljena na tri stranice, a silovana Amerikanka njome se obavezala da će, nakon što primi 375 tisuća dolara odštete, šutjeti o tome što joj je učinio slavni nogometaš. Spiegel piše da zna tko je žena. Potpisom je odustala od kaznenog progona, a jedini uvjet koji je postavila bilo je pismo Ronaldu. Na šest stranica detaljno mu je opisala ozljede koje joj je nanio i kakvu je traumu pritom doživjela.  Johannes Kreile, Ronaldov odvjetnik u Njemačkoj, za Spiegel je izjavio da su to sve laži i da će njegov klijent poduzeti pravne korake protiv lažnih tvrdnji i povrede osobnih prava.