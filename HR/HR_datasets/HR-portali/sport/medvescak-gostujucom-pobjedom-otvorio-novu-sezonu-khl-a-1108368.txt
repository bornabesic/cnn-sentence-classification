Hokejaši Medveščaka su na otvaranju nove sezone Kontinentalne hokejske lige (KHL) svladali na gostovanju Ladu s 3-2 (1-1, 0-1, 2-0) te tako po prvi put u povijesti ostvarili pobjedu u Togliattiju.  Dvoboj je odlično počeo za hrvatskog predstavnika, jer je već u drugoj minuti Mark Katic iskoristio pogrešku domaćeg vratara Ilje Ježova. On je izašao s vrata kako bi zaustavio pločicu na ogradi iza svog gola, no spetljao se i predao ju hokejašu Medveščaka koji je lakoćom pogodio nebranjenu mrežu. Medveščakovo vodstvo trajalo je šest minuta. Nakon isključenja Hedberga i Morissonna, 'medvjedi' su ostali u situaciji '5 na 3', što je ruska momčad iskoristila i preko Georgija Bjelousova stigla do izjednačujućeg pogotka u 8. minuti, a tih 1-1 bio je rezultat po završetku prve trećine. Novi pogodak s igračem više donio je vodstvo Ladi u 29. minuti. Strijelac Bjelousov ovoga je puta bio asistent, a Viktor Komarov skinuo je paučinu, pogodivši gornji kut preko lijevog ramena vratara Dannyja Taylora. Za razliku od domaće momčadi, hokejaši Medveščaka u drugoj trećini u dva navrata nisu uspjeli realizirati brojčanu prednost na ledu. No, to se promijenilo u posljednjoj trećini. Prvo je u 43. minuti Gilbert Brule na asistenciju Krejčika i Katica uspio svladati Ježova za izjednačenje na 2-2. U 56. minuti Medveščak je pogotkom s igračem više ponovno došao do vodstva. Novi igrač 'medvjeda' bek Derek Smith, uputio je udarac s plave crte, netko od domaćih hokejaša je malo skrenuo pločicu, a pokriveni vratar Ježov nije uspio reagirati. U preostale četiri i pol minute domaća momčad nije uspjela postići izjednačujući pogodak pa je Medveščak u svom trećem pokušaju uspio doći do prve pobjede na gostovanju u Togliattiju te tako na najbolji način otvorio svoju četvrtu sezonu u KHL-u. Drugu utakmicu Medveščak će odigrati u petak, 26. kolovoza, kod Ak Barsa u Kazanju (18 sati). LADA - MEDVEŠČAK 2-3 (1-1, 1-0, 0-2) Togliatti, Lada-Arena. Strijelci: 0-1 Katic (2), 1-1 Bjelousov (18) - PP2, 2-1 Komarov (29) - PP1, 2-2 Brule (43) - PP1, 2-3 Smith (56) - PP1