Galatasaray pregovara sa zastupnikom Realove zvijezde, Portugalca Pepea, oko prelaska u turskog velikana objavio je Fanatic, a prenijeli su španjolska Marca i AS. Kako bi hrvatski trener Igor Tudor dobio veliko obrambeno pojačanje Galatin direktor Cenk Ergun ponudio je Pepeu godišnju plaću u iznosu od pet milijuna eura. A budući da 34-godišnjem portugalskom reprezentativcu, koji je zbog ozljeda ove sezone upisao samo 18 nastupa za kraljevski klub, na ljeto istječe ugovor, vrlo lako bi moglo doći do realizacije transfera. No, osim Turaka, za njega su zainteresirani i Kinezi, ali i Juventus koji u svojim redovima već ima dvojicu bivših realovaca - Higuaina i Khediru. Odlazak Pepea povezuje se i s povratkom u Madrid Jesusa Valleja (20), mladog reprezentativca Furije koji ove sezone odlično igra na posudbi u Eintrachtu našeg Nike Kovača. 