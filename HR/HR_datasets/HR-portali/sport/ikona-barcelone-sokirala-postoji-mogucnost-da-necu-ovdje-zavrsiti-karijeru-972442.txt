Foto: Getty Images/Guliver Image IKONA najmoćnije Barcelone i ključni čovjek najdominantnije momčadi ikada otkrio je da bi na samom kraju karijere mogao napustiti jedini klub za koji je igrao. Andres Iniesta povezivan je s brojnim klubovima proteklih godina, ali uvijek bi se glasine pokazale lažnima, no ovaj put mediji prenose njegove riječi koje daju naslutiti njegov skori odlazak. "Uvijek postoji mogućnost da neću karijeru završiti u Barceloni", priznao je Iniesta u razgovoru za RMC. "Ne govorim sada ništa o mogućem potpisivanju novog ugovora, nego samo to da moram procijeniti situaciju na temelju mojih igara tijekom ove sezone. Kada to analiziram, odlučit ću što dalje", rekao je Iniesta. U posljednje vrijeme Iniestu mediji povezuju s prelaskom u Juventus kojeg čeka finale Lige prvaka protiv Real Madrida.