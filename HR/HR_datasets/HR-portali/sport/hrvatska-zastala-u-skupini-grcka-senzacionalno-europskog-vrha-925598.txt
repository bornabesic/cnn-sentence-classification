Osam godina nakon danske senzacije, Europa je dobila još jednog senzacionalnog prvaka, Grčku. Premda im nitko nije davao niti mrvicu izgleda, Grci su sve šokirali i stigli do nogometnog Olimpa, pobijedivši redom s 1 gol razlike Francuze, Čehe i u finalu Portugalce. Naslov europskih prvaka 2004. godine iznenađujuće je ponijela Grčka koja je, nakon prolaska skupine, s tri puta po 1-0 pobijedila Francusku, Češku i finalu domaćina Portugal. Najboljim igračem prvenstva proglašen je Grk Theodoros Zagorakis, dok je najbolji strijelac bio Čeh Milan Baroš s 5 postignutih pogodaka. Osam godina nakon danskog čuda, Europa je dobila još jednog senzacionalnog prvaka, Grčku. Premda im nitko nije davao niti mrvicu izgleda, Grci su sve šokirali i stigli do nogometnog Olimpa. Sustav natjecanja nije se mijenjao i u završnici je ponovno nastupilo 16 reprezentacija među kojima i hrvatska vrsta predvođena izbornikom Ottom Barićem i novom zvijezdom Dadom Pršom. ‘Kockasti’ su u kvalifikacijama zauzeli drugo mjesto u skupini iza Bugarske, a potom kroz dodatne kvalifikacije preko Slovenije stigli do Portugala. Završni turnir izborili su i Grčka, Španjolska, Rusija, Francuska, Engleska, Švicarska, Švedska, Danska, Italija, Bugarska, Češka, Nizozemska, Njemačka i Latvija. Nažalost, Vatreni nisu imali sreće sa ždrijebom i za protivnike su dobili Englesku, Francusku i Švicarsku. Na koncu smo osvojili dva boda (Švicarska 0-0, Francuska 2-2, Engleska 2-4) i već nakon prve faze otišli kući. U prvoj rundi ispali su i Njemačka, Italija, te Španjolska, a u četvrtfinalu prvenstvo su zaključile i Engleska te Francuska. Polufinale su izborili Česi, Grci, Portugalci i Nizozemci. Premda su Česi do polufinala jedini imali četiri nastupa i četiri pobjede uz razliku pogodaka 10-4, nisu uspjeli slomiti Grke. Pobjednika je odlučio pogodak Traianosa Dellasa u 105. minuti. U drugom polufinalu Portugal je porazio Nizozemsku 2-1. Završni susret odigran je na novouređenom stadionu Luz pred 63.000 gledatelja. Sve je bilo spremno za slavlje domaćina, no Grci su priredili još jedno čudo. Treći susret u nizu slavili su s 1-0 i ostvarili neviđenu senzaciju. Strijelac pogotka vrijednog zlata bio je Angelos Charisteas. Tvorac grčkog čuda bio je Otto Rehhagel. Podrobnije se prisjetimo hrvatske uloge na ovoj europskoj smotri. Kroz teške kvalifikacije osvojeno je drugo mjesto iza prvoplasirane Belgije, a ispred Bugarske, Estonije i Andore. Naša je reprezentativna vrsta morala u dokvalifikacije, ždrijeb je odredio Sloveniju. Nakon 1-1 u Zagrebu mnogi su otpisali hrvatsku vrstu koju je vodio izbornik Otto Barić, no u Ljubljani u uzvratnoj utakmici Dado Pršo je dao pobjedonosni gol na asistenciju Tome Šokote, minutu nakon što je iz igre opravdano isključen Igor Tudor. Hrvatska nije imala sreće pri ždrijebanju za samo prvenstvo, smještena je u skupinu sa Švicarkom, Francuskoj i Engleskom. No, nepopravljivo optimističan hrvatski navijački korpus nadao se prolasku do četvrtfinala, a svi su tvrdili, pa i izbornik Barić sa svojim reprezentativcima, da ključ uspjeha leži u prvoj utakmici, dakako pobjedi, protiv Švicarske. Pola prekrasnog stadiona u portugalskoj Leiriji “okupirali” su hrvatski navijači koji su svjedočili jednoj od najdosadnijoj utakmici naših nogometaša ikada. Švicarska koja je bila autsajder umrtvila je igru i zatvorila prilaue svojim vratima. Barićeva strategija čekanja nije urodila plodom, Hrvatska je stvorila tek jednj šansu, glavom je loptu u okvir vratiju poslao Olić. Imala je Hrvatska i dobar dio utakmice i igrača više, kao da i nije… Očekivalo se da će protiv Francuske, aktualnog europskog prvaka, Hrvatska lako pasti, no do izražaja je došla nepredvidivost hrvatske momčadi. U sjajnoj utakmici u kojoj je Hrvatska doista bila bliža pobjedi rezultat je bio 2-2, no upravo je bilo nevjerojatno koje su sve nesreće tijekom utakmice zadesile Hrvate. U prvome dijelu Hrvatska je igrala zatvoreno, preoprezno, a Francuzi su poveli autogolom nesmotrenog Tudora. Igra oslonjena na obranu silno je nervirala hrvatske navijače koji su krajem prvoga poluvremena jednostavno urlajući zavapili… “Igrajte prederi”! K tome, sprdnja prema obranaškoj taktici očitovala se i u ostalom ponašanju hrvatskih navijača. da bi dočarali što misle o hrvatskoj igri naši navijači su se počeli veseliti svaki puta kada bi hrvatska momčad prešla centar. Izgledalo je to čudno i za francuske navijače, jer kada bi Hrvati prešli centar njihovi navijači bi se bacali po tribinama kao da je momčad koju podržavaju postigla zgoditak. Očito se u predahu između dva poluvremena nešto dogodilo i u hrvatskoj svlačionici. Barićeva momčad u drugome poluvremenu napala je Francuze i za tili čas preokrenula rezultat. Najprije je Pršo postigao atraktivan zgoditak nakon sjajnog pasa Rapaića, a nešto kasnije Rapaić je dao gol za 2-1 vodstvo iz jedanaesterca, nakon obaranja Rosse. Kada su Francuzi tada kretali s centra, sjećamo se, Zidane je gotovo minutu govorio svojim igračima što i kako dalje. No, Francuzi su i dalje bili inferiorni, ali ipak su stigli do izjednačenja, a sve nakon teškog kiksa Tudora i Butine koji su se poigravali pred vlastitim golom, što je iskoristio Trezeguet. Francuzi su jurnuli po pobjedu, no meč-loptu u zadnjoj minuti imala je Hrvatska, nakon prodora Olića lopta je dobačena do Mornara koji se varkom tijela oslobodio čuvara i sam ispred Bartheza koji je već bio na podu loptu poslao – iznad vrata. Bio je to promašaj svih promašaja. Na tribinama s hrvatskim navijačima nevjerica, to je zaista morao biti gol. U posljednjoj utakmici skupine Hrvatska je u Lisabonu na novom stadionu Luz igrala protiv Engleske. Taj dan u Lisabonu je bilo 20-ak tisuća hrvatskih navijača i gotovo sto tisuća Engleza, polovica od njih bez ulaznice. Na Luzu 15 tisuća Hrvata i 50 tisuća Engleza pripravili su nevjerojatnu atmosferu, kasnije je i Uefa priznala da je to na Euru bila utakmica s najljepšim koloritom… Početak utakmice bio je prekrasan za Hrvate, doslovce u prvoj minuti Hrvatska je povela, nakon kornera u gužvi se najbolje snašao Niko Kovač. Stisnuli su potom Englezi iz sve snage, Hrvatska se grčevito branila, izdržala je do predkraj poluvremena kada je primila dva pogotka – Scholes i Rooney. U nastavku je Engleska i dalje bila bolja, povela je 3-1 još jednim golom Rooneya. Na 2-3 je smanjio Tudor, no Lampard je zakucao još jednom za Engleze, za konačnih 4-2. Razočaranje hrvatskih navijača je bilo veliko, makar se izbornik Barić trudio objasniti da “Hrvatska nije ni mogla više s obzirom na jakost skupine”. No, činjenice su pokazale da je sve bilo propušteno još na samom početku, u onome nesretnom i dosadnom dvoboju sa Švicarskom. Izborniku Bariću istekao je nakon prvenstva ugovor i reprezentaciju je preuzeo Zlatko Kranjčar. 