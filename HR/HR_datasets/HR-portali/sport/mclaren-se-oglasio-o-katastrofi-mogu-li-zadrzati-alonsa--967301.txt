MCLAREN Honda ne pamti ovako tragično otvaranje sezone; nakon četiri utrke njihovi piloti su bez bodova, a nekadašnji svjetski prvak Fernando Alonso uspio je završiti samo jednu. U intervjuu za CNN otvoreno je poručio da više ne može čekati. "Možda F1 više nije za mene, možda sam došao do kraja", rekao je uoči utrke u Rusiji. McLaren je opet završio samo s jednim bolidom. Stoffel Vandoorne bio je 14,. a Alonso nije dogurao do kraja. Može li ga McLaren zadržati? Odnosno, je li to u ovom trenutku prioritet? Pilota ima, problem je u bolidu. Za sada iz McLarena stižu samo isprike i dobra vjera. "Ne možemo se sakriti iza rezultata kakav je ovaj. 14. mjesto nije razlog zbog kojeg se McLaren Honda natječu. Radimo sve što možemo da ovo stanje ne potraje; rekao je Eric Boulliere, direktor momčadi. "Razumijem Alonsovu frustraciju. Nedopustivo je da drugu utrku u nizu završimo samo s jednim bolidom. Moramo hitno riješiti problem. Znam da je Alonso razočaran, no stvari će se popraviti", poručio je. Slična je i službena izjava šefa Honde Yusuke Hasegawe.