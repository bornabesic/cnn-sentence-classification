DIREKTOR Intera Piero Ausilio održao je gostujuće predavanje studentima fakulteta Universita degli Studi in Milan i tijekom izlaganja najavio povratak Nerrazzura među velike igrače na tržištu. Ausilio tvrdi da su ulaskom kineske Suning grupe dosegnuli platežnu moć najmoćnijih klubova svijeta, Reala i Manchester Uniteda. Jasno, zbog strogih propisa financijskog fair playa, Inter svoj financijski rast ne može dokazati na konkretnim poslovima, odnosno transferima. Do kraja lipnja moraju zaraditi 30 milijuna eura kako bi ispoštovali UEFA-ina pravila, a to će najlakše riješiti prodajom Ivana Perišića, njihove najveće zvijezde. Podsjetimo, Inter rezultatski stagnira već sedam godina, otkako je 2010. godine s Joseom Mourinhom osvojio trostruku krunu. Posljednji put u Ligi prvaka nastupali su 2012. godine. "Kineski vlasnici mogu kupiti najbolje igrače na svijetu. Inter danas ima novca da kupi Cristiana Ronalda, ali to ne smijemo zbog financijskog fair playa. Važno je razvijati klub, a ne pojedince. To je put koji traje, zahtijeva nove ideje i sposobnu upravu. Moramo paziti da na tom putu što manje griješimo", rekao je Ausilio i pojasnio:  "Svaki dan čitam imena igrača koje bi Inter trebao dovesti, ali činjenica je da moramo poštovati salary cap. Naš prihod iznosi između 200 i 230 milijuna eura godišnje, dok Juventus koji redovito nastupa u Ligi prvaka ima prihod od oko 400 milijuna eura"  Juventus je godinama financijski i rezultatski nedodirljiv u Seriji A. Interov direktor studentima je dao primjer Paula Dybale, kojeg je Inter naumio dovesti kao mladu zvijezdu iz Palerma. Naravno, Juventus je bio ozbiljniji kupac. "Između nas i Juventusa bilo je 20 milijuna eura razlike. Danas nije moguće potrošiti 200 ili 300 milijuna eura na pojačanja. Nije da to ne želimo, nego jednostavno ne smijemo."