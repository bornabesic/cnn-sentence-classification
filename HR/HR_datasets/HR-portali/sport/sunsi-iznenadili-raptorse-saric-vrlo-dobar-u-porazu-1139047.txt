Iznenađenje večeri u NBA ligi priredili su košarkaši Phoenix Sunsa koji su sa 99-91 svladali Toronto Raptorse, a 19-godišnji "rookie" u redovima domaće momčad Dragan Bender sudjelovao je u uspjehu svoje momčadi sa po tri koša (šut za tricu 1-3) i skoka za 10 minuta provedenih na parketu. Sunsi su iskoristili umor Raptorsa koji su večer ranije gostovali kod prvaka Golden State Warriorsa, te su im nanijeli drugi uzastopni poraz dok su oni sami ostvarili tek 10. pobjedu u svom 33. ovosezonskom nastupu. Domaći sastav je u posljednjih 12 minuta ušao sa 14 koševa prednosti (76-62), no gosti su se uspjeli primaknuti na samo pet razlike (90-85) tri minute prije kraja, ali za potpuni preokret nisu imali snage. Eric Bledsoe sa 22 poena i 10 skokova i Devin Booker sa 19 ubačaja predvodili su Sunse, dok su DeMar DeRozan i Kyle Lowry ubacili po 24 koša za Raptorse. S omjerom pobjeda i poraza 10-23 Sunsi su i dalje na posljednjem mjestu skupine Pacific, te na diobi posljednjeg mjesta Zapadne konferencije s Dallas Mavericksima, dok su Raptorsi sa 22-10 vodeći sastav Atlantica i druga momčad Istoka. Philadelphia 76-ersi izgubili su i treću utakmicu na svojoj turneji po Zapadu, a četvrtu zaredom, bolji od njih sinoć su bili igrači Utah Jazza sa 100-83, a hrvatski reprezentativac Dario Šarić bio je jedan od boljih igrača u sastavu poraženih. On je za 25 minuta provedenih na parketu postigao 14 koševa (šut za dva 5-8, trica 1-3, slobodna bacanja 1-1) uz četiri skoka i po jednu asistenciju i blokadu. Ključnim se pokazao ulazak u četvrtu četvrtinu kada je domaći sastav serijom 19-2 zaostatak od 70-74 pretvorio u prednost 89-76. Posljednjih 12 minuta Jazz je riješio u svoju korist sa 30-9, a ovom pobjedom i porazom Oklahoma City Thundera kod Memphis Grizzliesa (80-114), Utah se vratila na vrh skupine Northwest s omjerom 20-13. Najzaslužniji za pobjedu Utaha bio je povratnik u momčad nakon ozljede gležnja George Hill sa 21 košem, osam skokova i šest asistencija, dok je Ersan Ilyasova sa 16 ubačaja i 12 skokova predvodio Sixerse koji su s omjerom 7-24 na posljednjem mjestu čitave lige. Thunder je pretrpio težak poraz u Memphisu nakon što je najbolji igrač te momčadi Russell Westbrook isključen zbog svađe sa sucima sredinom treće četvrtine. Westbrook je izbačen iz utakmice kod rezultata 61-45 za Grizzliese kada je smatrao da je napad domaćih istekao prije no što su postigli koš. Bez njega na terenu do kraja utakmice je prednost domaćih narasla i na 37 razlike, da bi završilo sa +34. Marc Gasol je sa 25 ubačaja bio najefikasniji kod pobjednika, a unatoč kraćem nastupu Westbrook je sa 21 poenom predvodio strijelce poraženih. Memphis je sada na omjeru 21-14, a Oklahoma na 20-13. Prvaci Cleveland Cavaliersi su sa 124-118 na svom terenu svladali Boston Celticse iako je malo nedostajalo da ispuste čak 20 koševa prednosti koje su imali na kraju treće četvrtine. Naime, Celticsi su se uspjeli u završnici primaknuti na 120-118 te su imali napad, ali je Jae Crowder promašio tricu za vodstvo 10 sekundi prije kraja da bi do kraja utakmice Richard Jefferson i Kevin Love pogodili sva četiri slobodna bacanja domaćih za konačni rezultat. Cavse je do nove pobjede predvodio njihov sjajni trojac, Kyrie Irving je ubacio 32 koša uz 12 asistencija, Kevin Love se zaustavio na 30 poena i 15 skokova, dok je LeBron James večer uoči svog 32. rođendana umalo obilježio još jednim "triple-doubleom", ubacio je 23 koša, podijelio 11 asistencija i 8 puta uspješno skočio. Kod Celticsa Isaiah Thomas je zabio 31 pogodak uz 9 asistencija, dok je Avery Bradley dodao 23 ubačaja. Cleveland je s omjerom 24-7 na vrhu Istoka, dok je Boston sada na omjeru 19-14 i dijeli treće mjesto Istoka sa Charlotte Hornetsima. Vodeći sastav skupine Southeast Charlotte odličnom je obranom u drugom poluvremenu na svom terenu svladao ove sezone slabi Miami Heat sa 91-82. Kemba Walker sa 22 koša i svestrani Nicolas Batum sa 16 poena, 13 skokova i 8 asistencija predvodili su Hornetse, dok je Josh Richardson sa 20 koševa bio prvo ime Heata, koji je sada na omjeru 10-23. U posljednjem susretu večeri Los Angeles Lakersi su bez našeg Ivice Zupca izgubili na svom terenu od Dallas Mavericksa sa 89-101. Wesley Matthews je sa 20 poena bio najzaslužniji za tek 10. pobjedu Mavsa ove sezone, dok je Julius Randle sa 18 ubačaja bio najbolji strijelac Lakersa koji su pretrpjeli već 24. poraz u svom 36. nastupu.    Utah - Philadelphia         100-83 Dario Šarić igrao je za Philadelphiju 25 minuta i postigao 14 koševa (šut za dva 5-8, trica 1-3, slobodna bacanja 1-1) uz 4 skoka i po 1 asistenciju i blokadu Phoenix - Toronto         99-91 Dragan Bender igrao je za Phoenix 10 minuta i postigao 3 koša (šut za tricu 1-3) uz 3 skoka LA Lakers - Dallas         89-101 Ivica Zubac nije nastupio za LA Lakerse Cleveland - Boston         124-118 Memphis - Oklahoma City     114-80 Charlotte - Miami         91-82 LJESTVICE, EASTERN CONFERENCE ATLANTIC DIVISION 1. Toronto       22 10 .688 -        2. Boston        19 14 .576 3 1/2    3. New York      16 15 .516 5 1/2    4. Brooklyn      8  23 .258 13 1/2   5. Philadelphia  7  24 .226 14 1/2   CENTRAL DIVISION 1. Cleveland     24 7  .774 -        2. Chicago       16 16 .500 8 1/2    3. Milwaukee     15 15 .500 8 1/2    4. Indiana       15 18 .455 10       5. Detroit       15 19 .441 10 1/2   SOUTHEAST DIVISION 1. Charlotte     19 14 .576 -        2. Atlanta       16 16 .500 2 1/2    3. Washington    15 16 .484 3        4. Orlando       15 19 .441 4 1/2    5. Miami         10 23 .303 9        WESTERN CONFERENCE NORTHWEST DIVISION 1. Utah          20 13 .606 -        2. Oklahoma City 20 13 .606 -        3. Denver        14 18 .438 5 1/2    4. Portland      14 20 .412 6 1/2    5. Minnesota     10 22 .313 9 1/2    PACIFIC DIVISION      1. Golden State  28 5  .848 -        2. LA Clippers   22 12 .647 6 1/2    3. Sacramento    14 18 .438 13 1/2   4. LA Lakers     12 24 .333 17 1/2   5. Phoenix       10 23 .303 18       SOUTHWEST DIVISION 1. San Antonio   26 6  .813 -        2. Houston       24 9  .727 2 1/2    3. Memphis       21 14 .600 6 1/2    4. New Orleans   13 21 .382 14       5. Dallas        10 23 .303 16 1/2     