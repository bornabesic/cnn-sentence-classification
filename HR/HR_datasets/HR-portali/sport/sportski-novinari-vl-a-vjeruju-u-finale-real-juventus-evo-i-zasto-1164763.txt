Ždrijebom u Nyonu danas je odlučeno da će u polufinalu Lige prvaka igrati Real – Atletico te Monaco i Juventus. Bit će to dva sjajna dvoboja u kojima ćemo moći uživati i u predstavama hrvatskih nogometaša. Velikih favorita nema, posebno u ovoj fazi natjecanja, iako svatko od nas vjeruje u neku momčad. Zbog toga smo odlučili napraviti anketu među sportskim novinarima Večernjeg lista i saznati koga oni vide u finalu te zbog čega. Iako su mišljenja podijeljena, najviše njih vjeruje da će finale igrati Real i Juventus. Evo njihovih mišljenja, a na dnu članka i vi možete sudjelovati u anketi. Ivan Halar, sportski novinar portala Vecernji.hr Juventus – Monaco Na prvu loptu, a posebno nakon sjajnog izbacivanja Barcelone, reklo bi se da je Juventus veliki favorit u ovom okršaju. A iako Monaco ima mnogo odličnih mladih igrača poput Mbappea, Lemara, Bernarda i Mendyja, koji su uz iskusne Falcaa, Moutinha i Subašića postali jedna od najefikasnijih momčadi Europe, ona teško može nadjačati taktičke majstore s Apeninskog poluotoka. Nije ih slomila ni čudesna Barcina navala (Messi – Neymar – Suarez) pa neće onda ni Monacova. A s druge strane, Francuzi će teško odoljeti naletima Higuaina, Mandžukića, Dybale i Cuadrada. Mnoge nogometne zaljubljenike razveselilo bi da Juve uđe u finale i kako bi legendarni Gianluigi Buffon dobio priliku osvojiti jedini trofej koji mu nedostaje u bogatoj karijeri – onaj osvajača Lige prvaka. Real – Atletico Real, kad je riječ o Ligi prvaka, nema poteškoća s gradskim rivalom. U tri posljednje sezone kraljevski klub isto toliko puta nadjačao je Atletico. U finalu, pa u četvrtfinalu pa opet u finalu. A tako bi, po svemu sudeći, trebalo biti i u ovom polufinalu. Real želi 12. naslov prvaka Europe, a Diego Simeone tradicionalno će čvrstom taktikom pokušati slomiti velikana. Katkada mu to uspije u španjolskom prvenstvu, no i prije dva tjedna, kad je Atletico izborio remi na Santiago Bernabeuu pogotkom Griezmanna u posljednjim trenucima (1:1), vidjelo se da je Real snažniji. U svakom slučaju ovaj dvoboj trebao bi ponuditi više drame, a Atleticu će možda ići na ruku to što se uzvrat igra na Vicente Calderonu. Dakle, u finalu u Cardiffu trebali bismo svjedočiti spektaklu Juventusa i Reala. Drago Hudika, sportski novinar portala Vecernji.hr Real je ove sezone u španjolskom prvenstvu uspješniji od Atletica. U 12. kolu kraljevski klub je pobijedio Vicente Calderónu hat-trickom Cristiana Ronalda s 3:0. Posljednji njihov susret na Santiago Bernabéu završio je neodlučeno 1:1. Obje su momčadi u dobroj formi i teško da će finalist biti odlučen već u prvoj utakmici. Atletico će tražiti osvetu za poraz u finalu Lige prvaka prije godinu dana. Vjerujem da će Atletico proći dalje. Juventus će put u Cardiff tražiti protiv Monaca. Bit će to repriza četvrtfinala prije dvije godine. Tada je momčad iz Kneževine dobro namučila Staru damu, koja je u polufinale prošla pogotkom Vidala. Allegrijeva momčad protiv Barcelone pokazala je da se može uspješno braniti i zaprijetiti iz kontraudara. Juveu će biti važno u Monte Carlu ne primiti pogodak, a prolaz će potvrditi u Torinu. Finale: Juventus – Atletico M. Hrvoje Delač, sportski novinar portala Vecernji.hr Real – Atletico Iako će to ponovno biti tvrde i neizvjesne utakmice, vjerujem da će Real ući u finale te imati priliku postati prvi klub koji je obranio naslov otkako se natjecanje zove Lige prvaka. I prijašnjih godina bio je uspješniji od Atletica, dvaput ga pobijedio i u finalu, a ove sezone je u boljoj formi. Simeoneova momčad, iako je i dalje vrhunska, ne djeluje mi moćno kao prije. Monaco – Juventus Monaco mi je najugodnije iznenađenje ove sezone, igra zaista lijepo i pravi ih je užitak gledati. Pokupili su brojne simpatije neutralnih navijača, imaju spoj mladosti i iskustva, ali ipak vjerujem u Juve. Allegri je fenomenalno posložio momčad, obrana im je granitna i ne vjerujem da će popustiti pred Monacom. Štoviše, vjerujem da ove godine Stara dama može ponoviti uspjeh Lippijeve generacije. Karlo Ledinski, zamjenik urednika sportske rubrike Večernjeg lista Real – Atletico  Vjerujem da Real ide u finale. Ima mnogo bolje pojedince, iskusniji je u završnicama Lige prvaka, a i u boljoj formi od Atletica. Juventus – Monaco  Juve ide u finale. Ovo će biti kraj puta za momčad iz Kneževine jer Juve je trenutačno najbolja europska momčad, favorit za osvajanje pehara. Tomislav Dasović, sportski novinar Večernjeg lista Real Madrid – Atletico Prolazi Atletico jer mu se ne može dogoditi da četiri puta zaredom ispadne ili izgubi od istog suparnika. Real nije u formi, dok se Atletico diže i zna igrati na rezultat. Monaco – Juventus Prolazi Monaco jer je mlađi, poletniji, neopterećeniji, dok je Juve pod pritiskom da mora otići do kraja jer već 21 godinu čeka naslov u Ligi prvaka. Vanja Deželić, izvršni urednik sportskog tjednika Max! Real Madrid – Atlético Madrid U finale će proći madridski Real jer je ove sezone u boljoj formi. Uvijek su "crna mačka" za Atlético, koji kao da se preplaši svakog važnog dvoboja protiv povijesno moćnijeg gradskog rivala. Utakmice će vrlo vjerojatno ponuditi malo pogodaka, ali konstantniji kraljevi trebali bi stići do finala i prilike da postanu prvi klub koji će obraniti Ligu prvaka. Juventus – Monaco Iako Monaco igra znatno ljepši nogomet od ostalih klubova u polufinalu, protiv moćne obrane Juventusa nema previše šanse. Također, teško je pronaći lijek za Juventusovu tranziciju prema naprijed. Previše prepreka je pred Monacom da bi napravio veliko iznenađenje. Juventus će tako ući u deveto finale i  imati priliku osvojiti treću titulu, prvu nakon 1996. godine. >>Predsjednik Reala Modriću šapnuo želju, evo što je Luka napravio! >>Polufinale LP-a: Mandžo protiv Subašića, Modrić i Kova na Vrsaljka 