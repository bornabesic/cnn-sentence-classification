Reprezentacije Ekvadora i Perua odigrale su neodlučeno 2:2 u utakmici drugog kola skupine B na Copa Americi – Centenario, koja je igrana u američkom Glendaleu, dok je prethodno u Orlandu Brazil s čak 7:1 svladao Haiti. Reprezentacija Perua već je nakon 13 minuta dvoboja na stadionu sveučilišta Phoenix imala dva gola prednosti. Christian Cueva je u petoj minuti sjajnim primanjem lopte u okretu prevario čuvara i pogodio za vodstvo, a osam minuta poslije vodstvo Peruanaca udvostručio je Edison Flores. No, već u prvom poluvremenu Ekvadorci su se oporavili od početnog šoka, a West Hamov napadač Enner Valencia u 39. minuti prepolovio je zaostatak svoje reprezentacije. Samo tri minute igre u drugom poluvremenu trebalo je Milleru Bolanosu za izjednačujući pogodak, što je ostao i končan rezultat dvoboja. U Orlandu je trostruki strijelac za Dunginu momčad bio Liverpoolov ofenzivni veznjak Philippe Coutinho (14, 29, 90+2), koji je sjajnim udarcima s ruba kaznenog prostora otvorio i zatvorio brazilsku golijadu. Dva pogotka postigao je Renato Augusto (35, 86), a po jedan Gabriel (59) i Lucas Lima (67). Strijelac utješnog pogotka za Haićane bio je Marcelin (70). Brazilci su nakon dva kola na vrhu s četiri boda koliko ima i Peru te će im u posljednjem kolu protiv Peruanaca za prolaz u četvrtfinale dovoljan biti i bod. Ekvadoru je nakon dva remija za prolaz nužna pobjeda u posljednjem kolu protiv slabašnog Haitija uz što veću razliku, kako bi se u slučaju istog broja bodova našli ispred Perua. U noći s četvrtka na petak po srednjoeuropskom vremenu na rasporedu su utakmice drugog kola u skupini C u kojima se sastaju Urugvaj - Venezuela (1.30 sati) i Meksiko – Jamajka (4 sata). Meksiko i Venezuela ostvarili su pobjede u prvim dvobojima. >>James Rodriguez: Igrat ću dok ne postanem invalid 