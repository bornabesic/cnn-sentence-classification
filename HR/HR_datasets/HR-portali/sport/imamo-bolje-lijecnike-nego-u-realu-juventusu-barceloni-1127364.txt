Pacijenti obično u bolnicu stižu smrknuta lica, no hrvatski nogometni reprezentativci jučer su u Specijalnu bolnicu Sv. Katarina u Zaboku stigli sa smiješkom. – Bolje je biti što dalje od bolnice, ali dobro je ovakve stručnjake imati pri ruci – komentirao je Vedran Ćorluka, koji je zbog svojih ozljeda već prije dobro upoznao hodnike Sv. Katarine. Ta je bolnica nositelj svjetskog znaka za izvrsnost, a ujedno je i partner HOO-a i HNS-a. U njoj su ozljede liječili Mandžukić, Modrić, Kovačić, Ćorluka, Rakitić, Kranjčar, ali i Sandra Perković, Janica Kostelić, Marin Čilić... Luka: Ovo je TOP razina Luka Modrić igrao je u europskim prijestolnicama Londonu (Tottenham), sada je u Madridu (Real), pa može usporediti kakva je razina bolnica Sv. Katarina. – Naravno da mi nije ugodno doći ovdje, bio sam dvaput, ali mogu reći da je ova bolnica na TOP razini, barem jednake kvalitete onome što sam viđao vani. Lijepo je kada ovakvu ustanovu imamo u Hrvatskoj. Mi smo skloni više cijeniti nešto vani, a u biti nismo svjesni kako kvalitetne stručnjake imamo kod nas – rekao je Modrić i dodao: – I moji doktori u Realu prihvaćaju mišljenje liječnika iz Hrvatske. Iskreno, kad se ozlijedim, prvo se obratim doktorima u Sv. Katarini, jer njima najviše vjerujem. Nedavno su liječnici iz Sv. Katarine pokazali kako se radi posao i kolegama koji se brinu o igračima Juventusa. – Pjaca je došao na pripreme reprezentacije, i na pregledu smo vidjeli da ima frakturu potkoljenice. Liječnici iz Juventusa su nas prvo napali, rekli da što ćemo mi njima davati dijagnoze, no nakon povratka Pjace u Torinu shvatili su da smo mi bili u pravu – rekao je ravnatelj bolnice Sv. Katarine, dr. Igor Borić, te dodao: – Naši reprezentativci koji igraju u stranim klubovima ugovorima su primorani da sve zahvate moraju raditi vani, no naši igrači ne pristaju na nikakve operacije dok ne čuju i naše mišljenje. To je dokaz koliko nas cijene. Uvjeravam se da ovdje imamo jednako dobre, rekao bih i bolje liječnike nego u Realu, Barceloni, Juventusu i nekim drugim svjetskim klubovima. A da je tome tako potvrđuje podatak koji je otkrio predsjednik Upravnog vijeća bolnice, prof. dr. Dragan Primorac. I Kasparov se liječio u Zaboku – U našoj bolnici čak 40 posto pacijenata su stranci, i to je dokaz koliko vrijedimo. Ovdje su na operaciji i rehabilitaciji bile mnoge poznate osobe izvan Hrvatske, pa tako i Gari Kasparov. 