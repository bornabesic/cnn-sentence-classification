FINAL COUNTDOWN svirao je u Verizon Centeru, a domaćinima je doista 7,7 sekundi do kraja trajalo završno odbrojavanje jer su Celticsi u šestoj utakmici polufinala Istoka imali prednost 91:89 (ukupno 3:2) i bili na korak od konačne pobjede. Domaćini su pak imali aut iz kojeg Otto Porter nikako nije mogao naći slobodnog suigrača, zbog čega su Wizardsi bili pod dodatnim pritiskom 20 tisuća navijača koji su ludjeli zbog izglednog poraza. John Wall nekako se ipak oslobodio i nakon kratkog vođenja lopte očajnički opalio za tricu, barem metar izvan linije i preko Averyja Bradleya. I zadnji šut je ušao te tako raspametio domaće igrače i navijače i donio im pobjedu za majstoricu. Zadnja, sedma utakmica serije igra se u ponedjeljak u Bostonu.Wall je tako postao junak, iako je imao početak koji je slutio na potpuno suprotnu ulogu jer od prvih 12 šuteva, pogodio je samo jedan. Do kraja je sakupio 26 koševa, a Bradley Beal 33. Njih dvojica su u zadnjoj četvrtini ubacili čak 23 od 26 koševa njihove momčadi, ali su pogodili ili asistirali (Wall ukupno 8, Beal 5) za baš svaki ubačaj Wizardsa u ključnom dijelu utakmice. Heroja pobjede Washingtona naljutilo je i motiviralo to što su se igrači Bostona u dvorani pojavili obučeni potpuno u crno: "Ne možeš doći u moj grad u crnom od glave do pete, želeći mi tako poručiti da ste mi pripremili sprovod."Gostima se modna provokacija obila o glavu jer su u zadnje dvije minute prosuli vodstvo 87:82, a Isaiah Thomas je promašio ključni šut za pobjedu. On i Avery Bradley ubacili su po 27 koševa kod Celticsa koji su domaćini odlučujućeg meča, a na svom terenu dosad nisu izgubili nijednom u seriji.  Bojan Bogdanović za 16 minuta u igri imao je po četiri koša i skoka za Wizardse. Iz igre je gađao 2/6 i promašio sva tri pokušaja za tricu.