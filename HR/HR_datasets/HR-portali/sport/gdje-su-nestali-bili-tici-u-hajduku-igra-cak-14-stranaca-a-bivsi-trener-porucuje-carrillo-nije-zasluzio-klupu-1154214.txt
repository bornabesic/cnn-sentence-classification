Nakon što je njegova momčad lakoćom pobijedila Hajduk, trener Osijeka Zoran Zekić rekao je najveću istinu o današnjem splitskom nogometnom ponosu. – Gledam ovaj Hajduk s toliko stranaca i pitam se ima li to smisla. Mi u Osijeku imamo većinu naših domaćih dečki, i mislim da je to bolji put – rekao je Zekić. Hajdukovci su se u ne tako dalekoj prošlosti ponosili svojim bilim tićima, mladim igračima iz splitskog bazena, no danas je od tih tića ostalo jedva jedno slovo. Među 30-ak igrača prve momčadi Hajduka trenutačno su samo petorica rođenih Splićana – Vlašić, Erceg, Bašić, Stipica i Vojković. Puno premalo za podneblje koje vrvi brojim talentima. No zato u klubu s Poljuda trenutačno igraju 14-orica stranaca, i to iz 12 različitih zemalja. Ima ih iz Brazila, Gambije, Gane, Kameruna, Albanije, Grčke, Bugarske, Mađarske... Na žalost, malo je među njima onih koji donose ekstrakvalitetu za Hajduk i HNL. Barem su oružari Splićani – Hajduk treba imati barem 70 posto domaćih igrača, takav Hajduk ja želim gledati. A ovih 30 posto stranaca moraju biti igrači prevage, a ne prosječni igrači ako što su uglavnom sada – kaže legenda i bivši trener Hajduka Ivan Gudelj i dodaje: – Hajduk mora biti klub koji se bori za prvo mjesto, a ne kao posljednjih godina da se zadovoljava trećim mjestom. Hajduk je klub koji mora igrati Ligu prvaka ili barem Europsku ligu, a ne da ispada odmah u pretkolima. Sve je više navijača bilih kojima smeta situacija u kojoj stranci dominiraju u prvoj momčadi, no još im je gore kada vide tko im sve radi u stručnom stožeru kluba. Glavni trener je prosječni španjolski trener Joan Carrillo, sportski direktor je Portugalac Mario Branco, pomoćni trener je Španjolac Xavier Coll Planas, a čak ni mjesto čovjeka koji je zadužen za video analizu nije popunjeno Hrvatom, već to radi Mađar Mátyás Czuczi. Srećom pa su barem oružari Splićani... Hajduk je u proljetnom dijelu prvenstva odigrao tri utakmice, te osvojio samo četiri boda, no ono što više brine navijače je neuvjerljiva igra Hajduka. Joan Carrillo zasad ne uspijeva u svom naumu atraktivne igre bilih. A i taj Carrillo slika je i prilika današnjeg Hajduka, koji za trenere dovodi strance, i to drugorazredne. Svaka čast na naslovu prvaka s Videotonom, no splitski velikan zaslužuje boljeg trenera od čovjeka koji je vodio španjolske drugoligaše i trećeligaše. – Nitko me ne može uvjeriti da je Carrillo zaslužio klupu Hajduka. I što je žalosno, za njega se ima novca koliko treba, a za nekog kvalitetnog domaćeg trenera nema. No očito netko ima koristi od dovođenja tih stranih trenera – rekao nam je Ivan Katalinić, koji je klub s Poljuda 1995. godine doveo do četvrtfinala Lige prvaka. Strani trener nije za Hajduk Slaže se s Katalinićem i Ivan Gudelj. – U Splitu je uvijek bilo velikih trenera, od Kaliterne, Mladinića, Luštice, Ivića, Vulića, Katalinića..., a siguran sam da ih ima i sada, no nažalost nisu u sustavu, ne daje im se prava šansa – kaže Gudelj i dodaje: – Povijest je pokazala da su se strani treneri jako teško prilagođavali Hajduku, gotovo nijedan od njih nije ostavio trag. Mislim da bismo više trebali imati povjerenja u domaće trenere, a ne da ih se smjenjuje svaka tri mjeseca. Današnji Hajduk treba veliku analizu, dugoročan plan i kontinuitet. To je jedini način da se vrati na stare staze slave. Boli me kad vidim da se danas igračima Hajduka plješće i kada gube. A u moje vrijeme nakon poraza nismo od srama pet dana izlazili na ulicu. Najviše stranaca u HNL-u: Hajduk 50 posto (14 od 28 igrača) Rijeka 48 posto (13/27) Dinamo 37 posto (12/32) Istra 35 posto (9/26) Slaven 30 posto (7/23) Inter 26 posto (7/27) Split 25 posto (8/32) Lokomotiva 23 posto (7/30) Osijek 12 posto (3/25) Cibalia 10 posto (3/29) U prvoj HNL ukupno je 30 posto stranaca, što je manje nego u Sloveniji (38 posto), ali više nego u Mađarskoj (29 posto) i Srbiji (19 posto) >> Rijeka živi san o naslovu! Mišković ponovno aktivirao ostavku, ali ne napušta HNS 