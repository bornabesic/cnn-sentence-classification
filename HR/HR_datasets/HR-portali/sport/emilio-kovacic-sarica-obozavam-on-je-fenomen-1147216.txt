Još malo pa će i četiri godine otkako je Emilio Kovačić skaut Phoenix Sunsa od čijeg menadžmenta uživa veliko povjerenje. A njega je bivši hrvatski reprezentativac opravdao mnogim dobrim procjenama, pa tako i onom o draftiranju Dragana Bendera. Emilio je uvjerio svoje poslodavce da je 18-godišnji Čapljinac nebrušeni dragulj i da ga treba draftirati kao projekt, a ne kao gotovog igrača, za koji će se pripremiti razvojni plan. Nije sve u bildanju mišića – Dragan je najmlađi igrač u NBA ligi i to je polazna točka. S obzirom na to da je toliko visok i vrlo mlad, ne očekuje se od njega da tako rano postane član petorke. Cilj je za njega dugoročan, a na njemu je da svoj talent razvija polako ali sigurno – ističe Emilio i dodaje: – Od Bendera se očekuje postupan rast. Nešto mase je već dobio, no on mora još ojačati. On nije izabran kao četvrti na draftu zato što je gotov igrač, nego zbog onoga što bi jednog dana mogao i trebao biti. Kada je Toni Kukoč došao u NBA ligu, Bullsi su ga tako nabildali da je izgledao neprepoznatljivo. Srećom, vrlo su brzo shvatili da Kukoč nije Kukoč ako nije mršav i vižljast, a sličan pristup imaju i s Benderom u Sunsima. – Kukoča su tada vidjeli kao četvorku pa su mu nabacili kilograme da bi se mogao nositi s tadašnjim četvorkama poput Rodmana i Masona. Od Bendera se ne očekuje da on bude snagatorska četvorka, već da bude kreativni krilni-centar. Uostalom, Dragan nema ni oblik tijela da bi mogao postati snagator. Za razliku od Lakersa koji su Zubca seljakali u NBDL ligu pa nazad, Sunsi to s Benderom nisu činili. – Poslati igrača u D-ligu ima smisla jedino ako si siguran da neće ništa igrati. Po meni je vrednije igrati 7-10 minuta u NBA utakmici nego 30 minuta u utakmici NBDL-a. To je moje mišljenje, ali i logika stvari. S obzirom na to da ovog trenutka u NBA ligi nema centara kalibra Shaqa i Duncana, je li ta nestašica pravih centara okolnost koju iskoristiti mogu Ante Žižić i Ivica Zubac? – Košarka je danas drugačija. Trendovi se mijenjaju pa je danas vrlo malo centara koji znaju igrati leđima košu. Od centara se danas više traži da zaštite obruč, da obrambeno pomognu, da skoče u obrani i napadu. Vrijednost centra danas se mjeri po tome koliko suparnički igrači pokraj njega teško postižu koševe. Težak i spor centar više ne prolazi jer to je onda igrač manje na terenu. Danas se od centra traži da što brže trči, da radi blokove, a ne traži se posebna kreativnost pa, kada imate igrača poput Marca Gasola, koji je i kreativan, onda imate All-Star igrača. U menadžmentima NBA klubova više nema skepse prema mladim neamerikancima? – Zahvaljujući NBA pionirima poput Dražena Petrovića i Tonija Kukoča, toga više nema. Danas to više nije tako. Neke su barijere srušene i košarka je sada globalni sport. Emilio u košarci ima još jedan posao, a to je onaj koji obavlja u Sinergy Sports Technologyju. – Šef sam Sinergyja za Europu i praktički radim dva posla, no ti su poslovni vrlo kompatibilni pa je to moguće. Jako puno NBA klubova i euroligaša koristi Sinergyjev softver koji je od izuzetne koristi za trenere kada se pripremaju za utakmicu ili analiziraju vlastite nastupe, a od velike je pomoći i sportskim direktorima kada žele dovesti nekoga igrača. – Gotovo pa i nema ozbiljnog kluba koji takav softver ne koristi. S programom koji sam doveo u Europu prije 10 godina postali smo lideri na tržištu, a osim klubova i nacionalnih saveza koriste nas i medijske kuće. Imamo talente Nažalost, ove je godine na hrvatskim parketima manje NBA skauta no što ih je bilo lani. – To nekako ide ciklički. Imaš sezonu poput prošle, kada ti iz Hrvatske dođu trojica velikih talenata, a imaš sezona kada je upitno hoće li biti ijedan. Emilio je jedan od onih srećkovića koji uživaju u svom poslu. – Iako ovo nije posao za svakog, pogotovo ne za ljude koji ne mogu ili ne žele biti na putu 200 dana godišnje, ja se ne bih mijenjao ni za što na svijetu. Nije za svakoga toliko putovati, dizati se ranom zorom da bi stigao na zrakoplov, vraćati rentane automobile tko zna gdje, spavati po hotelima i slično... Za razliku od prethodna dva glasača (Petrović, Rimac), Kovačić je najviše bodova (10) u svom odabiru košarkaša godine dao Dariju Šariću. – Šarića obožavam. Ima energiju i košarkaške instinkte kakve drugi nemaju. Pozitivac je i fanatik. Hoće uvijek biti bolji i druge oko sebe čini boljima. On je sve što košarkaš treba biti. Svi će reći da nije atlet, ali zalijepi bananu na instinkt i dobar tajming, a to je nešto što je urođeno.  Kovačićevih pet  Dario Šarić (Efes/Sixers) 10 bodova Bojan Bogdanović (Brooklyn Nets) 7 Krunoslav Simon (Armani Milano) 5 Ante Žižić (Cibona/Daruşafaka) 3 Ante Tomić (Barcelona) 1 