Nakon 5-1 pobjede Građanskog protiv Liverpoola u Zagrebu u proljeće 1936. godine zagrebački nogometaši su pozvani na englesku turneju koju je inicirao baš Liverpool zbog sportske osvete. Liverpool je uspio uzvratiti Građanskom pobjedom 4-1, a u obje utakmice za Liverpool je igrao kasnije jedan od najvećih nogometnih trenera ikada, Matt Busby, koji je šezdesetih godina s Manchester Unitedom osvojio baš sve. Hrvatska nogometna povijest ne može se zamisliti bez priče o sjajnom klubu iz Zagreba koji je 1945. godine jednostavno nestao. Bio zabranjen, uništen, spaljen. Riječ je o Prvom hrvatskom športskom klubu Građanskom, pod tim je imenom u travnju 1911. godine taj klub i osnovan. O Građanskom je ipak dosta toga sačuvano, ponajprije iz starih novinskih arhiva, ali i po kazivanju suvremenika. U ovoj našoj priči nećemo se baviti cjelokupnom poviješću Građanskog, (pet puta prvak prve Jugoslavije 1923, 1926, 1928, 1937, 1940), već ćemo se pozabaviti međunarodnom dimenzijom tog kluba. Čiji su treneri bili redom stranci, prvi stručnjaci koji su trenirali “purgere” bili su Englezi James Donelly i Arthur Gaskhell. No, 1936. godine kada je Građanski postigao pobjedu koja je odjeknula Europom (U Zagrebu 5-1 protiv Liverpoola) trener Građanskog bio je čuveni Mađar Martin Bukovy. Bilo je to prije točno 80 godina, 17. svibnja 1936. Građanski je razmontirao Liverpool čak s 5-1, a tri gola postigao je August Lešnik, po jedan Kokotović i Medarić. Slavni engleski klub za kojeg je nastupao i Matt Busby, kasnije najtrofejniji menedžer engleskog, europskog i svjetskog nogometa, teško je podnio poraz, pa su čak Englezi tvrdili da ih je sustavno potkradao zagrebački sudac Mikuličić. Kako bilo, bio je to prvi poraz Liverpoola na kontinentalnom dijelu Europe za vrijeme njihove turneje po Čehoslovačkoj, Jugoslaviji i Rumunjskoj. Za Liverpool igrali su Hobson, Dabbs, Blenkinsop, Busby, Bradshaw, Savage, Nieuwenhuys, Taylor, Howe, Eastham i Hanson. Vratimo se još jednom Busbyju koji je igrao u Zagrebu, na stadionu u Koturaškoj ulici. U povijesti nogometa ostao je upamćen kao legendarni menedžer Manchester Uniteda od 1945. do 1969. godine, s kojim je osvojio pet naslova engleskog prvaka, dva FA kupa i bio prvak Europe 1968. godine. Busby je preživio i avionsku nesreću nogometaša Manchester Uniteda 1958. godine, tom prigodom poginulo je 23 putnika, među kojima i osam nogometaša Uniteda. Iste godine Građanski je pozvan na englesku turneju čiji je inicijator bio baš Liverpool, zbog silne žudnje za sportskom osvetom prema zagrebačkim nogometašima. Građanski je na Otoku odigrao sedam utakmica, a u Liverpoolu je bio poražen s 1-4, pa su tako Englezi konačno bili zadovoljni. Izvještaji s utakmice tvrde da je najbolji čovjek na terenu bio vratar Građanskog Urch, a jedini pogodak za Zagrepčane dao je Medarić. Ovu turneju, valja izdvojiti i krasnih 4-4 protiv edinburškog Heartsa, trener Martin Bukovy koristio je za uvježbavanje novog sustava igre koji se zvao WM sustav. Bila je to formacija 4-2-4 koja je bila teška za uigravanje, no kada bi se uigrala bila je silno svrsishodna. Zgodne su zabilješke s te turneje vratara Emila Urcha koji je bio impresioniran viđenim. Govorio je ispred notesa zagrebačkih reportera pri povratku: “Ta igrališta, te tribine, te kupaonice, klinike, gimnastičke dvorane, električno grijanje, i sav taj komfor o kojem mi možemo samo sanjati, divni travnjaci, neopisivo. Bili su Englezi nadasve ugodni domaćini na svim igralištima, u Londonu, u Liverpoolu, u Wolverhamptonu. Publika je divna. Nikad nismo dobili toliko pljeska.“ Već sljedeće godine Građanski je kapitalizirao englesku turneju. Na superioran način 1937. godine osvojio je prvenstvo tadašnje države. U zadnjoj utakmici u Beogradu pobijedio je BSK s 4-0 (u 6. minuti bilo je već 3-0). Oduševljeni navijači Građanskog momčad su dočekali na zagrebačkom Glavnom kolodvoru i više od 20 tisuća ljudi odnijelo je igrače na ramenima do Hrvatskog sabora. 