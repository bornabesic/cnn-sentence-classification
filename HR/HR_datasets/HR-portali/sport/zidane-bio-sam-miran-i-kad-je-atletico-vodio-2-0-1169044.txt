Trener nogometaša Reala iz Madrida Zinedine Zidane rekao je kako nije bio zabrinut u 16. minuti kada je Atletico poveo sa 2:0 u uzvratnom susretu polufinala Lige prvaka, dok je trener domaćeg sastava Diego Simeone istaknuo kako je primljeni gol za 2:1 u 42. minuti prelomio utakmicu. - Imali smo problema na početku, zabili su nam rano dva gola, no nije bilo razloga za brigu. Znali smo da ćemo imati prilike za pogodak - izjavio je Zidane na konferenciji za medije. U 42. minuti je Isco Alarcon smanjio na 2:1 nakon dodavanja Karima Benzeme i tako nakon pobjede od 3:0 u prvoj utakmici otvorio vrata finala. - Taj gol nam je nanio puno štete - rekao je Simeone. - Dobro smo bili otvorili utakmicu, doista smo vjerovali da možemo proći, te smo bili blizu. No Real Madrid je zabio gol i u svojoj 61. utakmici zaredom a Zidane napominje da je to zasluga svih njegovih igrača. - Posebno jer su igrači naporno radili da dođemo do ovoga, prolaz je zaslužen. Sretni smo što smo drugu godinu zaredom u finalu, a sada ćemo imati vremena pripremiti se za finalnu utakmicu - izjavio je Zidane. - Sigurno da oni koji su igrali manje nisu zadovoljni no meni su svi jednako bitni. Ovdje su igrači koji bi igrali u bilo kojem klubu - dodao je. I Diego Simeone imao je samo riječi hvale za svoje igrače. - Bila je ovo fantastična utakmica, šteta što ne možemo klonirati igrače poput Gabija Fernadeza i Diega Godina, oni daju život klubu - rekao je Simeone. - Ponosan sam na sve svoje igrače. Možda se čini da smo se izjednačili s Real Madridom i Barcelonom no da bi smo to doista i postigli, još uvijek je potreban veliki korak. Nadam se da ćemo ga jednog dana učiniti - zaključio je trener Atletica. 