Foto: Hina BORNA ĆORIĆ ostvario je jednu od najvećih pobjeda karijere, u osmini finala rezultatom 6:3, 6:3 pobijedio je prvog tenisača svijeta Andyja Murraya i izbacio ga s turnira u Madridu.  Nitko prije Ćorića nije uspio ući u četvrtfinale turnira Masters 1000 serije u Madridu kao "sretni gubitnik" iz kvalifikacija.    "Odigrao sam najbolji meč u ovoj sezoni. Igrao sam bez pogreške od početka do kraja. Kad god je bilo bitno, odigrao sam savršeno. Imao sam plan i držao sam se toga", rekao je Ćorić nakon senzacionalne pobjede.   "Imao sam dosta sreće. U kvalifikacijama nisam igrao najbolji tenis i izgubio sam. Poslije sam iskoristio dobar ždrijeb u glavnom turniru", dodao je Ćorić u razgovoru za HRT. U četvrtfinalu će igrati protiv Austrijanca Dominica Thiema koji je u osmini finala pobijedio Bugarina Grigora Dimitrova 4:6, 6:4, 7:6 (9).  Bit će to njihov drugi međusobni susret, a u prvom je slavio Ćorić.   Mladi 20-godišnji Zagrepčanin i 23-godišnji Austrijanac, koji je deveti tenisač svijeta, igrali su ove godine na brzoj podlozi u Miamiju, a Ćorić je pobijedio 6:1, 7:5.