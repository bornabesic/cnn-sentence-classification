Hrvatska će 27. svibnja u Los Angelesu zaigrati protiv Meksikanaca, u prijateljskoj utakmici koja se igra izvan službenih termina Fife te se izbornik Ante Čačić morao odlučiti i za neka nova imena. "Kad je bila dogovorena ova utakmica, nismo mogli znati da će se dogoditi ove ozljede Ćorluke, Vrsaljka i Kramarića te da će se nekim igračima ovoliko produžiti sezona, uključujući i finale Hrvatskog kupa upravo između Rijeke i Dinama. Cijelo sam vrijeme pratio nastupe naših igrača i u domaćoj ligi i u inozemstvu, a svi će pozvani dati sve od sebe i biti jako ponosni što će nositi hrvatski dres", rekao je Ante Čačić. Po dolasku u Sjedinjene Američke Države, reprezentativci će odraditi tri treninga kako bi se pokušali uigrati te pružiti što bolju partiju. "Prvi puta igramo na američkom kontinentu, protiv respektabilnog protivnika, pred mnogo naših ljudi koje će radovati naš nastup. To nam je obveza da pružimo maksimum, a ja sam optimist i ne bojim se poraza koji bi poremetio atmosferu prije Islanda", kaže Čačić, koji se okrenuo i nastavku kvalifikacija za Svjetsko prvenstvo:  "Otvara se i prilika za pozvane igrače koji nisu ranije pozivani, poput Andrijaševića, Pašalića i Santinija, kojima nisam prije želio remetiti ritam i natjecateljsku formu. Sada širimo reprezentativnu vrstu i okupili smo ono najbolje što Hrvatska ima". Kakva su očekivanja od lipanjskog susreta u Reykjaviku? "Očekujem da će svi biti zdravi na okupljanju 5. lipnja. Kraj je sezone, mnogi su igrači umorni, ali mnogo ih je osvajalo titule i još se veselimo finalu Lige prvaka s obzirom na to da će ga opet osvojiti Modrić i Kovačić s jedne strane ili Mandžukić i Pjaca s druge strane", zaključio je izbornik. Među putnicima za Los Angeles i po prvi puta u reprezentaciji je i Ivan Santini, najbolji strijelac francuskog prvoligaša Caena. "Idemo odigrati dobru utakmicu. Mnogi će igrači debitirati te smo svi uzbuđeni, jedva čekamo taj trenutak koji smo sanjali cijelu karijeru", sažeo je Santini po okupljanju. Santini će poslije sraza s Meksikancima ostati među Vatrenima i za kvalifikacijski ogled s Islandom u Reykjaviku. "Poziv i za Island je iznenađujući dio, još uvijek nisam siguran je li to istina", s osmijehom kaže Santini i nastavlja: "Prvo ću se ipak usredotočiti na tu utakmicu s Meksikom, a onda ćemo vidjeti kako ćemo dalje. Uvijek sam se trudio govoriti na terenu, znajući da jednog dana za sav rad dođe nagrada. Nitko sretniji od mene". Santini je ove sezone u Ligue 1 postigao čak 15 pogodaka te dijeli peto mjesto na ljestvici strijelaca. "Sezona je ispala uistinu iznad svakog očekivanja, pokušat ću dogodine nastaviti tim putem i opravdati sve pohvale", zaključio je.