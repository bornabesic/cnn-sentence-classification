Foto: Hina JEDAN od najskupljih nogometaša svih vremena ovog ljeta će vjerojatno napustiti Real Madrid. Niz klubova želio bi Jamesa Rodrigueza u svojim redovima, ali najbliži tom cilju je Jose Mourinho koji ga želi odmah dovesti u Manchester United. Jamesa je Real doveo iz Monaca u ljeto 2014. nakon njegove sjajne sezone u Monacu i fantastičnih igara na Svjetskom prvenstvu. Za njega su platili više od 75 milijuna eura, a nakon tri godine 25-godišnjak je spreman za promjenu sredine jer je nezadovoljan minutažom kod Zinedinea Zidanea. Prema pisanju španjolskih medija na koje se pozivaju i engleski tabloidi, James je vodstvu Reala rekao da želi otići u Manchester nakon što ga je Jose Mourinho uvjerio da je Old Trafford pravi izbor za Kolumbijca. James je već dugo nezadovoljan zbog mizerne minutaže, naročito ove sezone pod Zidaneom kod kojega je postao tek peti veznjak u momčadi. Skupio je samo 33 nastupa ove sezone u svim natjecanjima, 11 golova i 13 asistencija. Samo osam utakmica odigrao je od prve do zadnje minute. Osim Manchestera, ozbiljno su za njega zainteresirani i Chelsea i Liverpool, ali i Bayernov trener Carlo Ancelotti pod kojim je James debitirao u Realu. Španjolci tvrde da je München Jamesov "plan B", ako mu propadne prelazak na "Otok". Real je voljan pustiti Jamesa, ali ne za manje od 60 milijuna eura. Manchester je spreman dati 40, ali Real ima drugo rješenje. Jamesa će skoristiti u pregovorima oko Davida de Gee, sjajnog vratara kojeg već dugo žele dovesti na Santiago Bernabeu.