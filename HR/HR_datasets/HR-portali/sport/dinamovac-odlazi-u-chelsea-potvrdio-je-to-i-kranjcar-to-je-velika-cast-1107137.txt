Vratar Dinama Eduardo odlazi iz Maksimira. Iako je po povratku s odmora ponovno dobio 'jedinicu' i stao među vratnice, on će do kraja ovog prijelaznog roka napustiti Dinamo i otići u Chelsea! Baš kao što smo nedavno pisali, londonski klub poslao je upit Dinamu i transfer je krenuo u realizaciju, a čini se da je sada sve dogovoreno. Priznao je to i trener Dinama Zlatko Kranjčar. - Mislim da je taj transfer riješen. Eduardo je doživio veliku čast, otići u veliki klub poput Chelseaja. Mi smo s njegovim dolaskom dobili sigurnost u momčadi, otkada sam ja u klubu on brani jako dobro. Čak impresivno. No, situacija je takva da odlazi, nek mu je sa srećom u velikom klubu, kazao je Kranjčar. Eduardo je u Dinamo došao 2014. godine i osvojio dva prvenstva te po jedan kup i superkup. Imao je sjajnih nastupa za modre, ali isto tako kiksao je u nekim važnim trenucima. Ove godine bio je na Europskom prvenstvu s Portugalom, s kojim je osvojio naslov iako nije branio. 