Dan nakon što je osvojio najviše glasova u prvom izbornom krugu, zagrebački gradonačelnik Milan Bandić je već oko 7 sati otvorio igralište u Maksimiru. Sveprisutni Bandić jučer je stigao misliti i na nogomet. Iako je njegov Dinamo i službeno izgubio utrku za naslov prvaka, on je kao pravi gospodin čestitao pobjednicima, HNK Rijeci. Ali, potkrao mu se mali gaf. Naime, kao da je gradonačelnik Zagreba ovo pisao u srijedu i već tada otpisao Dinamo, a proglasio Rijeku šampionom. Čestitao je momcima s Rujevice pobjedu nad Slaven Belupom (2-0) koja se dogodila 17. svibnja u Koprivnici. Podsjećamo, Rijeka je jučer na domaćem terenu deklasirala Cibaliju 4-0 i tako upisala povijesni naslov prvaka. Svim nogometašima HNK Rijeka, upravi na čelu s Damirom Miškovićem, stručnom stožeru na čelu s trenerom Matjažem Kekom i svim navijačima Rijeke, u ime grada Zagreba i svoje, kao gradonačelnik grada Zagreba i kao predsjednik GNK Dinamo upućujem najiskrenije čestitke na uvjerljivoj POBJEDI NAD SLAVEN BELUPOM i velikom, povijesnom uspjehu vašega kluba, koji je u cijeloj sezoni suvereno krojio put do osvajanja prvenstva Hrvatske - po prvi puta u povijesti - stoji u početku čestitke Milana Bandića Rijeci.