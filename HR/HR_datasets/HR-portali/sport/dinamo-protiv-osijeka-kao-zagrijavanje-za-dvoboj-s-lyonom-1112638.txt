U 8. kolu MAXtv Prve HNL Dinamo je u Maksimiru nakon šest godina izgubio utakmicu. Osijek je svladao Kranjčarovu momčad sa 1:0 pogotkom Kneževića u 2. minuti i tako prekinuo niz nepobjedivosti plavih u Maksimiru koja je trajala 104 utakmice. Ovo je tek druga pobjeda Osijeka protiv Dinama u HNL-u, prvu je ostvario prije 16 godina. Osječani su odmah pokazali da se u Zagreb nisu došli braniti. Već u 2. minuti Josip Knežević se prošetao kroz Dinamovu obranu i lijevom nogom zabio kraj nemoćnog Adriana Šempera za 1:0. I dok su plavi hvatali konce u igri, gosti su u 7. minuti mogli zabiti drugi pogodak. Osječani su izveli kontraudar, ali su netočnim dodavanjima upropastili dobru priliku. U 10. minuti Hodžić je isprobao udarac, ali njegov pokušaj uspješno je zaustavio osječki vratar Mikulić. Dinamova obrana i dalje je djelovala zbunjujuće. Osječani su ponovno imali priliku u 23. minuti, ali Ejupi sa sedam metara puca iznad grede. U završnici prvog dijela plavi su nekoliko puta zaprijetili, Sigali je glavom pucao preko grede, a Hodžićev i Fernandesov pokušaj uspješno je zaustavio vratar Mikulić. Dinamo je u nastavku odmah krenuo po izjednačenje. U 48. minuti Soudani je napravio je nered u obrani gostiju. Alžirac ja odlično prošao po lijevoj strani i sjajno uposlio Hodžića koji sa sedam metara pogađa gredu. Na drugoj strani iz daljine je pucao Boban, ali je vratar Šemper zaustavio njegov udarac. U 56. minuti sumnjiva situacija. Boban je pao u Dinamovom kaznenom prostoru nakon dvoboja sa Schildenfeldom, a sudac Zebec je osječkom igraču pokazao žuti karton zbog simuliranja. Sudac Zebec u 68. minuti zbog prigovora je isključio gostujućeg trenera Zorana Zekića. U zadnjim trenucima susreta veliku prigodu za Dinamo propustio je Schildenfeld. Trener plavih je u subotu odveo svoje igrače preko Maksimirske ceste u ZOO. Dinamovci su nazočili promociji malih lavića podno Lavlje stjene. Dinamo će nakon današnje utakmice s Osijekom u sljedećih dvadesetak dana igrati još šest susreta, 14. rujna: Lyon - Dinamo, Liga prvaka, 1. kolo; 18. rujna: Rijeka - Dinamo, MAXtv Prva HNL; 20. rujna: Veli Vrh - Dinamo, Hrvatski kup, 1/16 finala; 23. rujna: Lokomotiva - Dinamo, MAXtv Prva HNL; 27. rujna: Dinamo - Juventus, Liga prvaka, 2. kolo; 1. listopada: Dinamo - Hajduk, MAXtv Prva HNL. Tijek utakmice: Dinamo - Osijek 0:1 90'+5 - Osijek je u Maksimiru pobijedio Dinamo sa 1:0. 90' - Igra se pet minuta sudačke nadoknade. 77' - Soudani je pokušao zaprijetiti glavom, ali je slabo pucao. 68' - Osječki trener Zoran Zekić je isključen. 56' - Boban je pao u Dinamovom kaznenom prostoru nakon dvoboja sa Schildenfeldom, a sudac Zebec je osječkom igraču pokazao žuti karton zbog simuliranja. 51' - Brza akcija Osječana. Na kraju je Boban pucao iz daljine, ali u Šempera. 48' - Soudani je dobro prošao po lijevoj strani i sjajno uposlio Hodžića koji sa sedam metara pogađa gredu. 46' - Momčadi u nastavak susreta ulaze s istim sastavima. 45' - Završilo je prvo poluvrijeme. 42' - Sigali glavom puca preko grede. 40' - Ritam igre se smanjio, kao da igrači jedva čekaju otići na odmor. 35' - Dinamo teško dolazi u priliku zaprijetiti vrataru Mikuliću. 27' - Knežević i dalje stvara pomutnju u Dinamovoj obrani, ali je bio neprecizan. 23' - Dinamova obrana djeluje zbunjujuće. Osječani su ponovno imali priliku, ali Ejupi sa sedam metara puca iznad grede. 18' - Sosa je ubacio s lijeve strane, a Hodžić je glavom krivo zahvatio loptu koja se od travnjaka odbila iznad vrata gostiju. 10' - Hodžić je isprobao udarac, ali njegov pokušaj uspješno je zaustavio osječki vratar Mikulić. 2' - Gooooool! Osječani su pogotkom Josipa Kneževića poveli sa 1:0. 1' - Počela je utakmica u Maksimiru. Dinamo je prvi krenuo s centra. Sudi Zebec. Evo sastava: Dinamo (4-2-3-1): Šemper - Stojanović, Sigali, Schildenfeld, Sosa - Antolić, Machado - Soudani, Ćorić, Fernandes - Hodžić. Osijek (4-2-3-1): Mikulić - Matas, Barać, Lukić, Barišić - Arsenić, Mioč - Perošević, Knežević, Boban - Ejupi. 