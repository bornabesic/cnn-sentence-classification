Petra Martić, koja je iz kvalifikacija stigla do glavnog ždrijeba Roland Garrosa, igrat će u 3. kolu drugog Grand Slam turnira sezone, nakon što je nadigrala Amerikanku Madison Keys 3-6, 6-3, 6-1. Tenisačica iz Duća zablistala je protiv 13. igračice svijeta na turniru na kojem je ostvarila najbolji Grand Slam rezultat u karijeri stigavši do osmine finala 2012. Kako bi to ponovila, u subotu mora dobiti Latvijku Anastaziju Sevastovu, 17. nositeljicu u Parizu. Do najveće pobjede otkako je 2012. na turniru u Tokiju svladala Petru Kvitovu, tada  petu tenisačicu svijeta, 26-godišnja Petra Martić stigla je velikim preokretom, nakon što je izgubila prvi set. U drugom je povela 4-1, ali je Keys uspjela vratiti 'break' zaostatka i smanjiti na 4-3. No, od tog trenutka Martić je osvojila osam od preostalih devet gemova i nakon 99 minuta pobjednički podigla ruke u zrak. Keys je u pauzi između drugog i trećeg seta zatražila pomoć fizioterapeuta zbog problema sa zglobom zapešća lijeve ruke te do kraja meča nije mogla udariti dvoručni bekend, što je bio preveliki hendikep protiv raspoložene hrvatske tenisačice. Nesretna američka tenisačica je meč završila sa 51 neforsiranom pogreškom, nakon što ih je u prvom setu imala samo 13. Martić će za mjesto u osmini finala igrati protiv Latvijke Anastazije Sevastove koja je u 2. kolu sa 6-3, 6-0 nadigrala Kanađanku Eugenie Bouchard. - Stvarno sam presretna, ovo je poput sna. Znala sam da Keys nema puno pobjeda ove sezone, da joj samopouzdanje nije na najvišoj razini. Nisam primijetila da ima bilo kakvih zdravstvenih problema. Mislim da mi je malo pokušala razbiti ritam, uzeti predah i vidjeti što dalje. Možda bih i ja tako postupila. U svakom slučaju, prezadovoljna sam svojom igrom, nisam ovo očekivala. Inače, nakon što se ispromašivala u prva dva gema u meču, u nastavku prvog seta Keys je igrala odlično, stvarno ima jake udarce za ženski tenis. Trebalo mi je dosta vremena kako bih se naviknula na njenu igru - rekla je Petra. - Sevastova je drugi tip igračice od Keys, u formi je, u posljednje vrijeme postiže odlične rezultate i velika je favoritkinja u našem dvoboju. S druge strane, ja sam već napravila veliku stvar i mogu samo uživati u tom meču. I, zašto ne, pokušati napraviti još jedno iznenađenje. Jelina Svitolina (Ukr/5) - Cvetana Pironkova (Bug) 3-6, 6-3, 6-2 Magda Linette (Polj) - ANA KONJUH (HRV/29) 6-0, 7-5 Anastazija Sevastova (Lat/17) - Eugenie Bouchard (Kan) 6-3, 6-0 PETRA MARTIĆ (HRV) - Madison Keys (SAD/12) 3-6, 6-3, 6-1 Jelena Vesnina (Rus/14) - Varvara Lepchenko (SAD) 4-6, 6-3, 6-0 Carla Suarez Navarro (Špa/21) - Sorana Cirstea (Rum) 7-5, 6-4 Darja Kasatkina (Rus/26) - Marketa Vondroušova (Češ) 7-6 (1), 6-4 Simona Halep (Rum/3) - Tatjana Maria (Njem) 6-4, 6-3 Su-Wei Hsieh (Tjv) - Taylor Townsend (SAD) 6-0, 2-6, 6-3 Caroline Garcia (Fra/28) - Chloe Paquet (Fra) 7-5, 6-4 Alize Cornet (Fra) - Barbora Strycova (Češ/20) 6-4, 6-1 Agnieszka Radwanska (Polj/9) - Alison Van Uytvanck (Bel) 6-7 (3), 6-2, 6-3 Veronica Cepede (Par) - Anastazija Pavljučenkova (Rus/16) 7-6 (4), 2-6, 6-4 Maria Duque-Marino (Kol) - Magdalena Rybarikova (Slk) 1-6, 6-3, 8-6 Carina Witthoeft (Njem) - Pauline Parmentier (Fra) 6-4, 7-6 (5) Karolina Pliškova (Češ/2) - Jekaterina Aleksandrova (Rus) 6-2, 4-6, 6-3