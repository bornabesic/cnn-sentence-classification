Hrvatski košarkaši reprezentativac Dario Šarić nastavio je s odličnim igrama u dresu Philadelphia 76-ersa, on je u 105-99 domaćoj pobjedi svoje momčadi protiv vodećeg sastava skupine Atlantic Boston Celticsa bio najbolji strijelac svoje momčadi sa 23 koša za 32 minute provedene u igri, a usto je sakupio i šest skokova te četiri asistencije i dvije osvojene lopte. Sixersi su u posljednjih 12 minuta preokrenuli zaostatak 76-79 u pobjedu 105-99, a Šarić je pogađao ključne koševe u samoj završnici. Prvo je dvije i pol minute prije kraja zabio za 96-93, da bi minutu prije kraja ponovno bio precizan ispod samog obruča za 100-95. Za 23 koša Šarić je šutirao 8-16 za dva, 2-4 za tri i 1-1 s linije slobodnih bacanja. Kod Celticsa, koji su igrali bez svog najboljeg igrača Isaiaha Thomasa, najbolji je bio Al Horford sa 27 poena, 8 skokova i 6 asistencija.  Sixersi su sada na omjeru pobjeda i poraza 26-43, a Celticsi na 44-26. 