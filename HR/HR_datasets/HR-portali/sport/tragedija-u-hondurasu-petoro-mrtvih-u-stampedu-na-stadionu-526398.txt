Tisuće navijača pokušalo se prije utakmice probiti na stadion kako bi svjedočilo pobjedi novog prvaka Motague protiv Honduras Progresa (3-0), no umjesto proslave naslova Honduras i njegov glavni grad Tegucigalpa zavijeni su u crno.  Najmanje je petero poginulo te još 25 ozlijeđeno u tragičnom stampedu u kojem, kako javljaju tamošnji mediji, svoj dio odgovornosti snose i snage reda. Policija je pokušala uvesti red, no umjesto da nekako smire tisuće navijača, oni su suzavcem napravili još veću paniku i prouzročili pravi kaos pred stadionom. - Žrtve su preminule od gušenja i višestrukih lomova kosti prouzrokovanih stampedom. Među preminulima je i trudnica - objavio je glasnogovornik bolnice Miguel Osorio. U policijskom se izvješću, pak, navodi kako je za spomenutu utakmicu prodano više ulaznica no što sam nacionalni stadion prima ljudi (30.000) te da je stadion već bio pun kad je tisuće navijača pokušalo ući s navodno važećim ulaznicama. Ubrzo su oni koji su ostali pred vratima stadiona bijesni krenuli u nasilni proboj i tu je policija morala djelovati. Oko 600 policajaca bilo je prisiljeno navijače odbiti od stadiona vodenim topovima i suzavcem što je očito bila još veća pogreška. - Istraga je u tijeku, a o svemu će javnost uskoro obavijestiti naš ministar - rekao je policijski glasnogovornik Anibal Baca.