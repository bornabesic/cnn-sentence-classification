Foto: Getty Images / Guliver Image JEDAN od najboljih veznjaka, ako ne i najbolji u Serie A, na meti je brojnih europskih klubova i praktički može birati gdje će nastaviti karijeru. Naravno, u pitanju je sjajni Radja Nainggolan, nogometaš Rome, koji je odigrao jednu od najboljih sezona u karijeri, pa se time broj zainteresiranih klubova sve veći iz dana u dan. Međutim, čini se kako su se četiri kluba odlučila boriti do kraja prijelaznog roka za reprezentativca Belgije i igrača Rome, s kojom ima ugovor do 2020. godine.  Ipak, 29-godišnji veznjak svjestan je da ulazi u najbolje nogometne godine, a s Romom teško može konkurirati za naslove, što se još jednom pokazalo i ove sezone, iako je u 52 utakmice zabio 14 golova i upisao sedam asistencija. Jednostavno, nije pomoglo. Za popularnog "nindžu" još od ranije je poznat interes Chelseaja, Manchester Uniteda i Intera za igrača koji trenutačno vrijedi 40-50 milijuna eura. A, u trku se, barem tako tvrdi talijanski Sky Sport uključio i Milan. Rossoneri su već dogovorili dolazak Mattea Musacchija (Villarreal), Francka Kessiea (Atalanta) i Ricarda Rodrigueza (Wolfsburg), ali je to samo početak novog Milana koji se želi vratiti u vrh talijanskog i europskog nogometa. A, momčad Vincenza Montelle baš u vezi nema igrača koji bi bio lider, vođa i netko tko bi pružio sigurnost obrani, što Nainggolan svakako posjeduje. Tako Sky tvrdi da izvršni direktor Milana Marco Fassone i sportski direktor Massimiliano Mirabelli imaju san, a on je upravo Belgijac. Do sada kontakti s Romom nisu uspostavljeni, no u skorijoj budućnosti se može očekivati takav scenarij, izvijestili su Talijani. Također, Milan ima puno igrača u momčadi na koje ne računa za sljedeću sezonu, ali ih zato, uz novac, može koristiti u transferima, što je uvijek prolazilo na Apeninima. No, ni to nije sve. Klub sa San Sira već je razgovarao s Lazijom, te je zainteresiran za čak tri igrača Keitu Baldea, Lucasa Bigliu i Stefana de Vrija. Za prvu dvojicu Rimljani su tražili 50 milijuna eura, ali su Rossoneri odbili dati toliki novac. Ipak, pregovori se nastavljaju, a Nainggolan bi mogao biti "kec iz rukava" novih kineskih vlasnika, koji su svjesni da navijači očekuju i neka velika imena ovog ljeta.