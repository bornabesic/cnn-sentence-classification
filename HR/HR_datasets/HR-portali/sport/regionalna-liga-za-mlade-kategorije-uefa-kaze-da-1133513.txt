Na zajedničku inicijativu, u ponedjeljak je u Zagrebu održan sastanak stručnih rukovodstava sedam nogometnih saveza iz jugoistočne Europe (Hrvatska, Slovenija, Srbija, BiH, Makedonija, Crna Gora i – Mađarska, na temu formiranja zajedničke nogometne lige za mlađe uzrasne kategorije ( U-14, U-16) muških i ženskih klubova. Hrvatski nogometni savez ugostio je ugledne predstavnike nogometnih saveza BiH, Crne Gore, Mađarske, Makedonije, Slovenije i Srbije, te se na konstruktivnom sastanku razgovaralo o pokretanju zajedničke lige koja bi za cilj imala razvojni utjecaj i prikupljanje međunarodnog iskustva za nogometaše i nogometašice mlađih uzrasnih kategorija. Svi prisutni složili su se oko velikog razvojnog potencijala natjecanja koje bi okupilo sedam zemalja u kojima živi 30-ak milijuna ljudi te je postignut načelni dogovor oko nekoliko ključnih parametara takvog natjecanja. Zaključno su dogovoreni konkretni idući koraci, uključujući internu analizu ovog okvirnog prijedloga u svakom savezu o čemu bi se potom dalje razgovaralo na novom sastanku početkom iduće godine, piše HNS. Ideju je osmislio i razradio tehnički direktor HNS-a Romeo Jozak i, kako neslužbeno saznajemo, nedavno s njom došao u Uefu. Reakcija Nyona bila je apsolutno pozitivna i naš savez je krenuo u akciju. >>Vrbanović: Nogometni kamp na Sveticama bit će gotov za 2 godine 