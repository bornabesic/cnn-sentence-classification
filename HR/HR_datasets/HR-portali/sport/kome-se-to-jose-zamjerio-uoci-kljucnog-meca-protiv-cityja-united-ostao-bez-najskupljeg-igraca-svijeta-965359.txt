Foto: Guliver Image/Getty Images SKUPO je United platio pobjedu kod Burnleya 2:0. Crveni vragovi približili su se gradskom rivalu Cityju na samo bod zaostatka u borbi za četvrto mjesto, posljednje koje vodi u Ligu prvaka sljedeće sezone, no ostali su bez Paula Pogbe koji će zbog ozljede vrlo vjerojatno preskočiti ključni dvoboj protiv momčadi Pepa Guardiole u četvrtak.  Najskuplji nogometaš svijeta još je jedan u nizu igrača koji zbog ozljede neće biti na raspolaganju Joseu Mourinhu. Zlatan Ibrahimović teško se ozlijedio prošlog četvrtka u dvoboju Europa lige protiv Anderlechta, a Mourinho ne može računati niti na Marcosa Rojoa, Juana Matu, Chrisa Smallinga i Phila Jonesa. ''Nešto nije u redu, to je ono što je sigurno. Je li u pitanju ozljeda ili je došlo samo do akumulacije umora u mišića ne znam, no znam da je danas Paul morao izaći iz igre'', rekao je nakon utakmice Jose Mourinho novinarima Sky Sportsa, a onda je nastavio: ''Ako Paul ne bude mogao igrati u četvrtak, neće igrati. Igrat će netko drugi. Nećemo plakati kao što nismo plakali ni danas. No, bio bi to veliki udarac za nas.''