Foto: EKSPLOZIVNI rast esporta nije mogao zaobići ni našu regiju, što potvrđuje i nedavno najavljeni regionalni esport projekt Vip Adria League (VAL). Strateško partnerstvo Vipneta i ESL-a najavljeno je uz velika očekivanja poduprta rastom esporta na globalnoj razini. Interesi novih partnera svima su jasni, jedan od najvećih telekoma u državi već neko vrijeme koketira s esportom, a ESL pokušava revitalizirati svoju inačicu Adria i pojačati prisutnost u regiji. Ovaj projekt mogao bi biti novi korak prema afirmaciji esporta u regiji, ali od najave do realizacije puno je koraka i prepreka. >>Vipnet i ESL pokreću regionalnu esport ligu! >>U KOJEM SMJERU IDE INDUSTRIJA VIDEOIGARA Polovica publike ne igra igru koju prati! Regionalno natjecanje u vrlo popularnim igrama League of Legends, Counter-Strike: Global Offensive i FIFA 17 sigurno je pomak u pravom smjeru. Dodamo li tome da se radi o etabliranim tvrtkama koje imaju financijsku i organizacijsku pozadinu, sve upućuje na to kako je Vip Adria League ono što se čekalo. Međutim, u ovom trenutku i Vipnet i ESL su daleko od regionalnog esporta i njegova stvarnog stanja. Iako je ESL već duže prisutan u regiji, u posljednje dvije godine stvari nisu funkcionirale baš najbolje. Igrači su toga svjesni, zato se na cijeli projekt gleda i s malo skepticizma. Ključ uspjeha Vip Adria League ovisit će o dvama vrlo važnim segmentima, jedan je sama izvedba i realizacija na operativnoj razini, dok je drugi monetarni i marketinšk segment koji bi projekt trebao učiniti isplativim. Vipnet i ESL trebali bi zajedno imati dovoljno iskustva i znanja da ne počine greške koje su se sustavno radile u regionalnom esportu, a to je dodjeljivanje velikih događaja po bilo kojoj drugoj osnovi osim kompetentnosti.  Koncept natjecanja je vrlo dobar, već iskušan i provjeren na drugim ESL-ovim projektima, a LAN završnica na Reboot InfoGamer sajmu je logičan izbor. Velika posjećenost sajma nudi odličan publicitet i veliki esport događaji često se odigravaju na velikim gejming sajmovima. Ipak, na Reboot InfoGameru već se održavaju esport turniri, što znači da ako VAL uzme tu poziciju, netko je svoju izgubio. Broj turnira time se ne povećava, a dugotrajni organizatori esport natjecanja na sajmu će imati sigurno i poneko pitanje. Što se samog natjecanja tiče, za organizaciju bi se trebao pobrinuti ESL. Kako ESL na državnim i regionalnim razinama funkcionira u suradnji s lokalnim esport organizacijama i zajednicama, očekuje se da će i ovaj put biti sličan model. Uostalom, to je jedini način da se napravi održivi ekosustav regionalnog esporta, za koji su me na samom predstavljanju projekta ključni ljudi ESL-a uspjeli uvjeriti da je konačni cilj. Vip Adria League sigurno može donijeti puno toga domaćem esportu, ali nije dovoljan.  EsportsTV koji je lansiran putem Vipnetovih IPTV-a trebao bi stvoriti jednu dodatnu sigurnost, ako neće postati ESL-ov stroj za snimke. Najavljeno je i stvaranje esport sadržaja kao i prijenosi mečeva, za što će opet biti potreban novi i kvalitetan kadar kojeg u regionalnom esportu zaista nedostaje. Iako esport ne treba TV za daljnji rast, on bi mogao pomoći u podizanju svijesti o esportu kod publike koja inače ne dolazi u doticaj s njim. Bez obzira na sve, prilagođavanje esport prijenosa za televizijski program zahtijeva i malo drugačije pristupe i načine rada.  Što se nagradnog fonda tiče, on će iznositi minimalno 20 tisuća eura. Svakako je riječ o pozamašnoj svoti novca. Međutim, treba uzeti u obzir to da su najavljene tri igre, od čega dvije timske s po pet igrača i da se nagrade na takvim događajima distribuiraju za prva četiri mjesta. Vip Adria League može pružiti puno toga našoj regiji, ali ako ostane jedini esport projekt ovog strateškog partnerstva, dugoročnih benefita neće biti. Gejmerske nade i snovi pregaženi su već bezbroj puta, od neodržavanja najavljenih turnira na najvećim regionalnim pozornicama, do neisporuka nagrada, neodigravanja finalnih mečeva ili igranja u nehumanim uvjetima. Nadamo se da će Vip Adria League prerasti sve dječje bolesti koje pate regionalna esport i da je ovo zaista prvi korak ka formalnoj afirmaciji esporta u regiji. Ako je to stvarno cilj, vrijeme je da se nakon 20 godina polako odmaknemo od amaterizma i krenemo prema profesionalizmu. Nagradni fond je jednokratna isplata, a potrebna je sustavna i financijska podrška timovima i igračima, ali i svim pojedincima i organizacijskim strukturama koje će biti uključene u projekt.