Foto: Getty Images/Guliver Image NAKON što je Arsene Wenger (67) danas potpisao novi dvogodišnji ugovor s Arsenalom, navijači "topnika" su podijeljeni. Jedni smatraju da je došlo vrijeme za promjene, dok drugi misle da je Wenger i dalje najbolje rješenje za Arsenal. No, što god tko mislio, Francuz će, ne bude li nekih potresa, do 2019. godine sjediti na klupi Arsenala.  Kad je prvi put došao u Arsenal u jesen 1996. godine, brojni upitnici nadvili su se nad tadašnji Highbury. Tko je taj tip, koji je zadnje dvije godine radio u japanskoj ligi i vodio Nagoyu Grampus? Sve što je u Wengerovom tadašnjem CV-u pisalo jest naslov prvaka s Monacom 1988. i francuski kup 1991. godine, te kup i superkup u Japanu. Wenger je potpisao trogodišnji ugovor, prema kojem je zarađivao tek 500.000 funti po sezoni. Već sljedeće godine odveo je Arsenal do dvostruke krune, a osvojio je i Charity Shield. To mu je 1998. godine omogućilo novi, četverogodišnji ugovor po kojem je zarađivao 1,2 milijuna funti godišnje, no sve što je osvojio bio je Charity Shield 1999. godine. Iako se pričalo da će napustiti klub, Wenger je 2001. godine još jednom produžio ugovor na još četiri godine s godišnjom zaradom od dva milijuna funti. To je bio pun pogodak. Osvojio je prvenstvo 2002. godine, a 2004. je do titule otišao bez ijednog poraza s legendarnim "Invinciblesima". Dodao je i dva FA Cupa 2002. i 2003. te Community Shield 2002. godine. Arsenal se etablirao kao jedan od najjačih engleskih klubova i čekao se pravi europski iskorak. Wenger 2004. potpisuje još bogatiji ugovor, s 2,5 milijuna funti godišnje zarade i očekivalo se da će do 2008., do kada je vrijedio novi ugovor, u vitrine donijeti brdo trofeja. No, iako je stigao do finala Lige prvaka 2006. godine, a Arsenal sljedeće sezone preselio na velebni Emirates, Arsenal više ništa "ozbiljno" nije osvojio. Do kraja ugovora Wenger je uzeo tek jedan FA Cup 2005. i nebitni Community Shield godinu prije, no 2007. dobio je novi trogodišnji ugovor. Sad je Francuz zarađivao pet milijuna funti po sezoni, no uslijedio je grozan period od devet godina bez ijednog trofeja. Ipak, klub mu je 2010. produžio ugovor za još četiri godine i povećao plaću na šest milijuna funti. Zaredala su ispadanja iz Lige prvaka, a ciklus je zaključio FA Cupom 2014. godine, što je bio prvi trofej nakon "sto godina". To je Arsenalovim čelnicima bilo dovoljno da mu ponovno produže ugovor za još tri godine i ponovno povise plaću, ovaj put na 7,5 milijuna funti. Alex Ferguson je otišao u mirovinu i Wenger je postao najdugovječniji engleski trener koji je vodio više od 1000 utakmica. No, Arsenal ni po čemu nije napredovao. Konstantno su kiksali u prvenstvu, u Ligi prvaka im je komplekse nabijao Bayern, a u Premiershipu tko god je stigao. Dva FA Cupa, uključujući ovaj od prošlog vikenda protiv Chelseaja, na stol su stavili Wengeru novu ponudu. Iako je protiv sebe imao tisuće navijača koji su tražili njihovu smjenu, Wenger je ipak odlučio ostati u klubu još dvije godine. Za osam milijuna funti po sezoni. Odradi li ugovor do kraja, Wenger će tri naslova prvaka Engleske i sedam FA Cupova u 23 godine karijere u Arsenalu naplatiti gotovo 100 milijuna funti.