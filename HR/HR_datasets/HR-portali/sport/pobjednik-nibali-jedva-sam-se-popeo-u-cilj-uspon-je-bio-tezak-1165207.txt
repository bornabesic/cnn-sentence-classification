Nakon kiše, oblaka i uglavnom lošeg vremena proteklog tjedna , nebo iznad Zagreba razvedravalo se kako su se biciklisti približavali Markovu trgu, ciljnoj liniji trećeg izdanja Tour of Croatia nakon kojeg je crveno-bijelu majicu navukao Talijan Vincenzo Nibali, član momčadi Bahrain Merida. Nibali je posljednju etapu od 147 kilometara završio četvrti, što mu je bilo dovoljno za ukupnu pobjedu s osam sekundi prednosti. Sve veći ugled utrke – Moja momčad jako se žrtvuje za mene i to je za mene naša zajednička pobjeda. Ova je moja prva pobjeda u Zagrebu i Hrvatskoj, jako sam sretan zbog toga – rekao je Vincenzo nakon što je sjeo i došao do zraka jer dovoziti do cilja nije mu bilo lako, kaže. A nakon vožnje po Hrvatskoj kreće u pripremu za domaće staze... – Odmarat ću se malo i onda me čeka Giro d’Italia, vozit ću kod kuće, to je velika utrka i nadam se da ću biti još bolji. Ovdje je bilo lijepo. No moram biti iskren i reći da je ovaj posljednji uspon (kroz Mesničku ulicu, op. a.) bio jako težak, jedva sam se popeo – zaključio je Nibali koji je u svojoj karijeri osvojio i Tour de France i Giro d’Italia i Vueltu de Espana, a sada je tu dodao i Hrvatsku koju je odvozio za 25 sati, 12 minuta i deset sekundi i u ukupnom poretku iza sebe ostavio Španjolca Jaimea Rosona Garcije (Caja Rural – Seguros RGA) i Čeha Jana Hirta (CCC Sprandi Polkowice). Tek stepenicu niže rangirana od elitnog Tour de Francea utrka po Hrvatskoj ove je godine okupila čak 20 profesionalnih ekipa, od kojih osam World Tour ekipa i jednu hrvatsku, koje su prepedalirale kroz 12 županija i 12 gradova u 1047 kilometara dugom Tour of Croatia. Nakon svih šest dionica, nakon pada Kristijana Đuraseka u trećoj etapi, nakon svih odustajanja, posljednji dan utrke od Samobora do Zagreba najbrže je odvozio još jedan Talijan Sacha Modolo (UAE Team Emirates), koji je nastup u Hrvatskoj okončao s dvije etapne pobjede. Prije ove posljednje slavio je i u prvoj dionici, od Osijeka do Koprivnice. A osim pobjednika, utrku će pamtiti i mladi Michal Schlegel koji je Lijepu Našu napustio s bijelim dresom kao najbolji mladi vozač do 23 godine. Sjajna promocija Hrvatske No i ovaj, jedan od najznačajnijih sportskih događaja u Hrvatskoj ove godine, osim utakmica derbija naravno, završio je. Policija i marice nisu daleko putovali, s Maksimira su se preselili pred crkvu svetog Marka gdje se okupilo više ljudi nego na prosvjedima. Iako je neke od nagrada dodjeljivao premijer Andrej Plenković, na trgu se moglo čuti samo ime Vincenza Nibalija, a zahvaljujući utrci, slike Hrvatske obišle čak 180 zemalja svijeta u izravnom prijenosu ili kroz sažetke. Bile bi slike još i ljepše da je neki od naših vozača prolijevao šampanjac u metropoli, ali Đurasek koji je poslije pobjede u drugoj etapi imao najrealnije predispozicije za to pao je, a prošlogodišnji pobjednik Matija Kvasina ukupno je završio na 17. mjestu s tri minute i 23 sekunde zaostatka za sjajnim Talijanom. Od ostalih hrvatskih predstavnika, Radoslav Rogina, koji je bio i najbolje plasirani Hrvat, završio je 11. 