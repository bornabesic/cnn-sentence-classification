MARIO MANDŽUKIĆ još je jednom u nizu herojski partija oduševio talijansku nogometnu javnost. U finalu Kupa njegov Juventus pobijedio je Lazio 2:0, a najbolji branič među napadačima doslovno je prolio krv za momčad. Do zadnjeg trena bilo je upitno hoće li uopće zaigrati jer samo tri dana prije finala Kupa na Olimpicu, na istom mjestu u prvenstvenom derbiju protiv Rome koji je Juve izgubio 1:3, Mandžukića je ozlijedio žestoki Daniele De Rossi. Dan prije utakmice trener Allegri izjavio je da je Mandžin nastup dvojben, a na dan finala talijanski mediji pisali su da neće igrati. Ipak, nepoderivi Mandžukić ne samo da je igrao i borio se kao lav usprkos velikoj boli u leđima, nego je u igri ostao i nakon što je pred kraj prvog poluvremena ošamućen, ozlijeđen i krvave glave nakon sudara sa suparnikom Bastosom morao otići izvan terena.