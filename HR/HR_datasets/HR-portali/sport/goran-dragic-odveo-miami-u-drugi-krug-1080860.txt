Košarkaši Miamija svladali su pred svojima navijačima Charlotte s uvjerljivih 106:73 u odlučujućoj, sedmoj utakmici prvog kruga doigravanja za NBA prvaka, čime su izborili nastup u polufinalu Istočne konferencije, gdje ih čeka okršaj s boljim iz dvoboja Toronta i Indiane. Hornetsi su svoju veliku priliku ispustili u šestoj utakmici, kad su na svom terenu trebali pobjedu za prolaz u sljedeći krug. Međutim, ispriječio im se Dwyane Wade koji je imao ključnu ulogu u posljednjoj minuti dvoboja u Charlotteu. U nedjelju je prvo ime susreta bio Slovenac Goran Dragić koji je ubacio 25 koševa uz šest skokova i četiri asistencije. Luol Deng je postigao 15 koševa, Dwyane Wade 12, a Hassan Whiteside je uz 10 koševa imao 12 skokova i pet blokada. Kod gostiju su samo trojica igrača imala dvoznamenkasti učinak; Frank Kaminsky s 12 koševa, Courtney Lee s 11 i Nicolas Batum s 10. Noćas u dva sata Toronto je domaćin Indiani u odlučujućoj, sedmoj utakmici nakon koje će biti poznat i zadnji sudionik konferencijskih polufinala. Prođe li Toronto u polufinale, imat će prednost domaćeg terena u srazu s Miamijem, a ako u drugi krug uđu Pacersi, onda će prve dvije utakmice tog dvoboja biti odigrane u Miamiju, kao i moguća odlučujuća, sedma.  >> Spursi deklasirali Thunder i poveli 1:0 u seriji