Ivica Olić (37) pojavio se, kao i cijela momčad, u srijedu u klubu. Dan nakon što je München 1860 ispao u 3. ligu bio je kaotičan. I zapravo je tema je li to bio kraj Olićeve karijere Nijemcima u kontekstu zbivanja oko kluba bila posve nevažna. Ali dočekalo ga je to pitanje, a Ola je kratko, u hodu odgovorio: - Nemam pojma. A kaos u klubu počeo je na samoj uzvratnoj utakmici razigravanja za ostanak u 2. ligi protiv Jahn Regensburga. Zehcigeri su došli na Allianz Arenu s 1-1 iz prvog dvoboja, ali su kod kuće izgubili s 2-0. Bijesni navijači lomili su sjedalice Allianz Arene, utakmica je bila i prekinuta na 14 minuta zbog huliganskog divljanja, a nakon poraza predsjednik kluba Ian Ayre odstupio je, dok samo šestorica igrača imaju ugovore za iduću sezonu i igranje u 3. ligi. I nije to najgore od svega: Münchenu treba 20 milijuna eura za sezonu u 3. ligi (mora dati jamstvo kako bi ishodio licenciju), a taj novac klub trenutačno nema. Novac od TV prava pao je sa šest milijuna eura na milijun, a nagađa se da igrači nisu dobili plaće za ovaj mjesec. Da, u uređenoj Njemačkoj to je znak za uzbunu i da nešto ne štima, kad igrači 31. svibnja nisu dobili plaću za taj mjesec. Dok kod nas neki klubovi nisu igrače platili valjda ni za svibanj 2016., pa se čude i optužuju druge kad ne dobiju licenciju... Glavni investitor u klub je arapski bogataš Hassan Ismaik, koji je 2011. kupio dionice za 18 milijuna eura i spasio klub od bankrota. Pa je uložio kako bi se vratili u prvu ligu, ali doživio je fijasko u svakom smislu. Nažalost, jedna velika karijera Ivice Olića vjerojatno je završila. Upravo u tom minhenskom kaosu.