Foto: Getty Images / Guliver Image JUVENTUS želi prvi put u povijesti osvojiti trostruku krunu u jednoj sezoni, te treći naslov prvaka Europe, na koji čeka 21 godinu. Momčad Massimiliana Allegrija ima velikih 3:0 uoči sutrašnjeg uzvrata na Nou Campu protiv Barcelone, a legenda kluba Gianluca Vialli vjeruje kako Stara dama može do kraja. A, kao jednog od najvažnijih igrača velikana iz Torina Vialli vidi - Marija Mandžukića! On Hrvata vidi poput Samuela Eto'oa 2010. godine kod Josea Mourinha u Intera, koji je u spomenutoj sezoni osvojio Ligu prvaka, Serie A i Kup Italije. "Mandžukić me podsjeća na Eto'oa iz vremena dok je igrao u Interu. Njih dvojica su spremni podrediti se momčadi. Puno bi bilo kompliciranije za Allegrija da nema tog Mandžukićevog natjecateljskog duha. Vjerujem da Juventus može izbaciti Barcelonu, a ako se to dogodi imat će samopouzdanje kao zmajevi", zaključio je Vialli.