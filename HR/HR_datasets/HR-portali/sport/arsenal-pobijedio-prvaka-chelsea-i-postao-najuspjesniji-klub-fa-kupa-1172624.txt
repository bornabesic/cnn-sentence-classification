Nogometaši Arsenala pobjednici su FA kupa nakon što su u finalu na stadionu Wembley pobijedili prvaka Chelsea 2-1. Arsenalu je to rekordni 13. naslov pobjednika najstarijeg nogometnog natjecanja na svijetu koje je prvi put odigrano 1871. godine.  "Topnici" su do sada dijelili vrh ljestvice osvajača s Manchester Unitedom sa po 12 titula, no londonski sastav je sada sam na vrhu. Arsenal je poveo već u 4. minuti golom Alexisa Sancheza, a kada je u 66. minuti isključen veznjak Chelsea Victor Moses činilo se kako je priča završena. Međutim, 'Bluesi' su s igračem manje izjednačili u 76. minuti golom Diega Coste. No tri minute kasnije Aaron Ramsey je doveo Arsenal u novo vodstvo. Do kraja susreta Diego Costa je imao još jednu sjajnu priliku za izjednačenje, ali i Arsenal je mogao zabiti treći gol, a najbliže tome bio je Mesut Ozil koji je u 86. minuti pogodio okvir gola. Arsenalu je ovo bilo 20. finale i 13. naslov, dok je Chelsea u svom 12. finalu upisao peti poraz. Nogometaši Juventusa slavili su u posljednjem kolu Talijanske lige kod Bologne s 2-1, pa se sada mirno mogu pripremati za finale Lige prvaka u subotu.  Bologna je povela preko Saphira Sliti Taidera (52), za Juve je izjednačio Paulo Dybala (70), da bi u četvrtoj minuti sudačke nadoknade mladi Moise Kean donio torinskoj momčadi pobjedu. Marijo Mandžukić je igrao od 59. minute.  U drugoj utakmici Atalanta je u Bergamu golom Alejandra Gomeza u 52. minuti pobijedila Chievo s 1-0.