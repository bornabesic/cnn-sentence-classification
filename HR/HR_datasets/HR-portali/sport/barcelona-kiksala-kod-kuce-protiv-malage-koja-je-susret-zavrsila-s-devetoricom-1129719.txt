Španjolski nogometni prvak Barcelona kiksao je u 12. kolu Primere odigravši na svom Camp Nou samo 0-0 protiv Malage. Ponajbolji svjetski igrač Lionel Messi nije nastupio u ovoj utakmici, povučen je iz startne postave neposredno prije početka zbog želučanih problema, a bez njega u sastavu Barcelona nije uspjela pronaći put do mreže gostiju. Inače, Malaga je utakmicu završila s devetoricom, crveni karton u 68. je dobio Llorente, a u sedmoj minuti nadoknade i Carlos. Hrvatski reprezentativac Ivan Rakitić igrao je za Barcelonu od 77. minute.  Barcelona je tako ostala druga s 26 bodova, jednim manje od vodećeg Reala iz Madrida koji od 20.45 sati gostuje kod gradskog suparnika Atletica, dok je Malaga 10. sa 16 bodova. Ranije u subotu Sevilla je velikim preokretom stigla do 3-2 (1-2) pobjede na gostovanju kod Deportiva u A Coruni. Domaći su poveli 2-0 golovima Babela (1) i Andonea (42), N'Zonzi (44) je smanjio na 2-1 i taj je rezultat vrijedio do 87. minute, a do kraja dvoboja preokret su donijeli Vitolo (87) i Mercado (90+2). Sevilla je sada treća s 24 boda, a Deportivo 16. s 10. 