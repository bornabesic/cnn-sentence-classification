Foto: Getty Images / Guliver Image MARIO MANDŽUKIĆ ima ugovor s Juventusom do 2019. godine, ali obožavanom fajteru i najboljem braniču među napadačima, najbolji talijanski klub i finalist Lige prvaka nudi novi, znatno bolji ugovor. Usprkos tome što Mandžukić za četiri dana puni 31 godinu, a ugovor mu vrijedi još dvije godine, Juventus se ne želi odreći idola navijača koji je primjer toga kako se bori za klub. Bez obzira na to što će po isteku aktualnog ugovora biti praktično veteran, Juventus mu nudi produljenje suradnje do 2020. Ako Mandžukić potpiše, u Juventusu bi ostao do 34. godine, dakle do kraja karijere. Tuttosport otkriva da bi novim ugovorom Mandžukić dobio povećanje plaće sa sadašnjih 3,5, na 5 milijuna eura godišnje. Od hrvatskih reprezentativaca više od njega zarađivali bi samo Modrić, Lovren i Rakitić. Mandžukić je od ljeta za Juventus devet golova postigao, dok je osam namjestio, ali ovakvu ponudu zaslužio je prije svega sjajnim snalaženjem u novom sustavu 4-2-3-1 koji je trener Allegri počeo koristiti ove sezone i u kojem je Mandžukić na lijevom krilu prva linija obrane i napada, a zbog fanatične borbenosti postao je idol navijača. U Juventus je došao u ljeto 2015. iz Atletica kojem je Juventus platio 20 milijuna eura odštete.