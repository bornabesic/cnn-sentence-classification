Velika senzacija dogodila se već na samom početku Australian Opena, Novak Đoković ispao je već u drugom kolu prvog Grand Slam turnira sezone. Bolji od srbijanskog tenisača bio je Denis Istomin koji je slavio nakon velike drame, nakon meča koji je trajao gotovo pet sati! Bilo je 7:6, 5:7, 2:6, 7:6, 6:4. Uzbekistanski tenisač prvi je napravio break na susretu, u prvom setu poveo je s 4:3 i imao servis, ali Đoković se odmah vratio. Odluka je pala u tie-breaku koji je 117. igrač svijeta dobio s 10:8. Zanimljivo, samo prvi set trajao je sat i 28 minuta! Đoković je u drugom setu zaigrao nešto bolje, ali je otpor protivnika slomio tek kod 5:5 kada mu je oduzeo servis, a onda izjednačio u setovima. U trećem setu Đoković je svom protivniku tri puta oduzimao servis, jednom ga i izgubio, pa je s uvjerljivih 6:2 poveo u setovima s 2:1. No, to nije pokolebalo Istomina koji je četvrti set otvorio s 3:0, ali se drugi igrač svijeta vrlo brzo vratio i odluka je ponovno padala u 13. igri u kojoj je Istomin još jednom bio mirniji. U odlučujućem setu ključni trenutak dogodio se kod 2:2 kada je Istomin napravio break i prednost održavao do kraja za veliko slavlje i jednu od najvećih pobjeda u karijeri. Inače, do danas je Đoković slavio u svih pet međusobnih odgleda s Istominom, a izgubio je samo jedan set u tim susretima. Uz to, valja spomenuti da je srbijanski tenisač bio branitelj naslova na ovom turniru koji je čak šest puta osvajao, a sad je, eto, ispao već na samom početku...