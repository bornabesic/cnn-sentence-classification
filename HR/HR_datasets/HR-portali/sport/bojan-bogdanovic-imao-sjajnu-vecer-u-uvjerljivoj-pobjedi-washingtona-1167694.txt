U trećoj utakmici polufinala doigravanja Istočne konferencije NBA lige Washington je kod kuće pobijedio Boston sa 116:89 i smanjio prednost Celticsa u seriji na 2-1. Hrvatski reprezentativac Bojan Bogdanović igrao je sjajno za Wizardse, za 29 minuta ubacio je 19 koševa te je imao deset skokova i dvije asistencije.   Najbolji strijelac domaće momčadi bio je John Wall s 24 koša, a odličan je bio i Poljak Marcin Gortat koji je ubacio 13 koševa te imao 16 skokova. Washington je sjajno otvorio utakmicu i nakon prvog koša više nije ispuštao vodstvo. Serijom od 22-0 u prvoj četvrtini, u kojoj je Bogdanović ubacio tri trice, Wizardsi su poveli s 34:12, a tu su prednost u nastavku utakmice uspješno održavali. Domaći košarkaši dominanti su bili u drugom poluvremenu gdje su pred kraj treće trećine dvaput vodili i s 30 koševa razlike (85:56, 93:63). Kod Bostona najbolji su bili Al Horford sa 16, Jae Crowder s 14 i Isaiah Thomas s 13 koševa. U drugom susretu polufinala doigravanja Zapadne konferencije Golden State Warriorsi su pobijedili Utah Jazz sa 115:104 i poveli s 2-0. U momčadi doprvaka najbolji je bio Kevin Durant s 25 koševa i 11 skokova, Stephen Curry je zabio 23, a Draymond Green 21 koš. Kod Utah sjajan je bio Gordon Hayward s 33 koša. 