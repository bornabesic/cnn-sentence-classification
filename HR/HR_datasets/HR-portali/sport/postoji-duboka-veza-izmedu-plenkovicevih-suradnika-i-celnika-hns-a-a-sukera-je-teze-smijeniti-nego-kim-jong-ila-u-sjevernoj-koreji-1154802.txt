Članci 46. i 47 Zakona o sportu proteklih su dana izazvali erupciju reakcija nogometne javnosti, vrhuške HNS-a, navijača, političara... Čelnici HNS-a na kraju svega su rekli da je zakon sramotan, no da će ga ipak sprovesti. A sve tek nakon što im je mišljenje poslala Središnji državni ured za sport (SDUS), na čijem je čelu Janica Kostelić. Nema straha od Uefe A o čemu je ustvari spor u ta dva članka zakona? Ta dva članka nalažu da Hrvatski nogometni savez, uključujući i sve županijske saveze unutar njega, mora uskladiti sastave svojih skupština po Zakonu o sportu. Iako HNS tvrdi drukčije, u SDUS-u smatraju da je u hrvatskom nogometu ispunjen osnovni uvjet da “barem polovina klubova koji sudjeluju u najvišem stupnju natjecanja imaju profesionalni status” te da, shodno tomu, više ne smije vrijediti pravilo jedan član jedan glas, odnosno da istu važnost u formiranju skupštine županijskih saveza ima, primjerice, prvoligaš Hajduk te petoligaš s Brača. – HNS pokušava odgoditi primjenu zakona te tvrde da u nogometnom sustavu prve lige ne postoje samo klubovi poput Hajduka, Rijeke, Dinama već i prvoligaški futsal klubovi te klubovi nogometa na pijesku. Naravno, to je miješanje krušaka i jabuka kojim HNS, nažalost uspješno, odgađa svoju primjenu Zakona o sportu – objašnjava nam Ivan Brleković, bivši dopredsjednik HNS-a. Zakoni u državi trebali bi se poštivati, no to očito ne vrijedi za Hrvatski nogometni savez. No, zašto je Središnji ured za sport reagirao tek ovih dana, iako HNS krši zakon već više od godinu dana? – Nakon godinu dana intenzivnog i studioznog razmatranja jednog članka izmjene Zakona o sportu, Vlada je došla do zaključka da nogomet koji igraju Hajduk, Dinamo i Rijeka nije isti kao nogomet na pijesku. Državna tajnica za sport poslala je mišljenje HNS-u da bi ipak i oni trebali poštivati zakon. Iako je to trebala biti naredba, a ne mišljenje, jer zadnji rok po kojem se HNS trebao ustrojiti po Zakonu o sportu bio je 26. veljače prošle godine! Dakle, bezakonje traje više od godinu dana! Pogubno je da država koja želi biti država vladavine prava tolerira toliko dugo jednom savezu nepoštivanje zakona. Jer kakav god zakon bio, mora se poštivati – smatra Brleković. Zbog čega su vlasti već godinama pasivne u rješavanju problema hrvatskog nogometa? – Zato što postoji sprega politike i nogometa. I zato im je najlakše ne činiti ništa i prodavati floskulu da se politika ne smije miješati u nogomet. A ta tvrdnja je glupost. Bio sam član pet Kongresa Fif, i na mnogo sastanaka u Uefi, i, kao prvo, suspendirati savez ne može Uefa, već samo Fifa, i to samo u slučajevima kada politika direktno želi nametnuti svog čovjeka u vodstvo nacionalnog nogometnog saveza. A kao drugo, Fifa baš naprotiv potiče demokratske procese u savezima, i sigurno bi podržala da se završe ovako duboke podjele između javnosti i vrhuške u nogometnom savezu – naglašava Brleković i dodaje: – Dobro je da se dogodio onaj 11-erac u Vinkovcima, jer taj Batinićev 11-erac je bio fitilj koji je prelio čašu i pretvorio borbu za pošteniji nogomet u općenarodni bunt. Politika podržava HNS Neposredno nakon spornog 11-erca dogodio se i susret premijera Plenkovića s vrhuškom HNS-a. Mnogi su bili iznenađeni podrškom koju je Plenković dao Šukeru i društvu. – Meni je to samo potvrdilo da već dugo godina postoji duboka veza između nekih Plenkovićevih suradnika i čelnika HNS-a. Znao sam da će politika još jednom pokušati učiniti sve da se u HNS-u ništa ne mijenja. No, premijer se malo preračunao, nije očekivao ovakvu količinu razočaranja javnosti zbog toga što je javno podržao Šukera – kazuje Brleković. Za vrh HNS-a i političku elitu s kojom su u čvrstoj vezi, taj 11-erac je došao u nezgodno vrijeme, pred lokalne izbore... – Nakon tog sastanka vrha HNS s premijerom u Banskim dvorima, iznenađen reakcijom javnosti, Plenković je kao pragmatičan političar ekspresno shvatio da tu vezu s vrhuškom HNS-a mora što prije prekinuti, jer ne želi ponoviti grešku predsjednice koja je na početku mandata živjela u velikoj slozi s vrhom HNS-a – primjećuje Brleković. Može li se u hrvatskom nogometu nešto promijeniti nabolje? – Ne vjerujem. Statut i poslovnik HNS-a je tako strukturiran da je lakše smijeniti Kim Jong-ila u Sjevernoj Koreji nego predsjednika HNS-a Davora Šukera– rekao je Brleković te zaključio: – Mislim da nakon što završe lokalni izbori, više nikoga od političara neće biti briga za promjene u hrvatskom nogometu i za to da se konačno počne poštivati Zakon o sportu. Nogometni savez Splitsko-dalmatinske županije zasad je jedini u Hrvatskoj prilagodio svoju skupštinu Zakonu o sportu. Uglavnom, kod njih ne vrijedi pravilo jedan član – jedan glas, već prvoligaši Hajduk i Split imaju po 32 glasa u tijelu županijske nogometne skupštine, drugoligaš Solin 16, trećeligaši po osam, a klubovi iz 2. županijske lige, što je ekvivalent šeste lige, imaju jedan glas. – To je poštenije jer dosad se događalo da lokalni političari, koji novcem iz državnog proračuna osiguravaju većinu proračuna tim klubova, naređuju koje ljude trebaju pogurati u skupštinu – kaže Brleković i zaključuje: – No trebalo bi se naći negdje na sredini jer ovakvom raspodjelom glasova od 32 do 1 može se dogoditi da pet-šest klubova nadglasa preostalih stotinjak u određenom županijskom nogometnom savezu.      