Matjaž Kek očito je jako ozbiljno shvatio četvrtfinalnu utakmicu s Lokomotivom, u Kranjčevićevoj je istrčao s udarnim sastavom. Želio je ulazak u polufinale, pobjedu, svjestan da bi sve drugo poljuljalo momčad pred veliki derbi s Dinamom. I tako kompletna Rijeka lako se obračunala s Lokomotivom (3:1). Rijeka je bila bolja, a onda je stigao i pogodak. Lokomotivini igrači nisu dobro očistili loptu ispred svojih vratiju, Kolinger ju je izbacio na 20-ak metara, a tamo ju je dočekao kapetan Rijeke Mate Maleš i opalio u sami kut. Nakon udarca iz kuta lokosi su nekoliko puta s metar ili dva pokušavali ugurati loptu u mrežu, gađali i prečku. Da su zabili, možda bi se i vratili u utakmicu. Ovako su napravili novu pogrešku, Rrahmani je napucao Ristovskog kojem se lopta idealno odbila pa je Zagorac po drugi put matiran. I pri kraju poluvremena vratar Zagorac je srušio Mateija, a Gorgon sigurno zabio iz jedanaesterca za 3:0 vodstvo Rijeke. Matjaž Kek u poluvremenu zacijelo se sjetio Rudeša i kup utakmice s drugoligašem. I tada je bilo 3:0 za Rijeku, ali se Rudeš vratio te na kraju ispao u produžecima. Stoga je Kek i u nastavku upozoravao svoje igrače da ne staju, da nastave igrati iako je momčad ipak ubacila u nižu brzinu koja je bila dovoljna da ju Lokomotiva ne može rezultatski ugroziti, iako su domaćini uspjeli zabiti u 79. minuti kada je Cekici opalio, lopta je od Maleša skrenula i završila u mreži. Nakon utakmice čuli smo trenera Rijeke prije konferencije za novinare kako je najavio ''paljbu''. I bilo je ''paljbe'', a meta je bio disciplinski sudac Prve HNL Saša Pavličić-Bekić. – Kakav komentar mogu dati na kaznu Andrijaševića? Svima je bilo jasno što će se dogoditi. Žao mi je što taj koji bi trebao dijeliti pravdu u svim medijima dijeli moralne nauke, a za mene postaje smiješan. Nema medija u kojem ne opravdava svoju odluku, takvih opravdavanja nema nigdje na svijetu. Kao trener, pokušat ću ustrajati na korektnom ponašanju svojih igrača, ali što je previše – previše je. Mislim da ni jedan najvatreniji navijač Dinama ne bi Andrijaševića kaznio s tri utakmice kazne, a ''ovaj'' mi skoro iskače iz paštete. Od pet članova Komisije za žalbe skupilo ih se samo troje, od kojih je jedan bio trener u mlađim kategorijama Dinama – govorio je Kek, te se još jednom osvrnuo na stanje travnjaka u Kranjčevićevoj: – I zadnji put sam upozoravao na ovaj teren, a oni sada nisu ni pokosili igralište! Pitajte igrače Rijeke i Lokomotive kako se osjećaju nakon ove utakmice! Za utakmicu s Dinamom neće biti ozlijeđenog Gavranovića, suspendiranog Andrijaševića, a upitan bi mogao biti i Matei koji je zbog zadnje lože ranije izašao. 