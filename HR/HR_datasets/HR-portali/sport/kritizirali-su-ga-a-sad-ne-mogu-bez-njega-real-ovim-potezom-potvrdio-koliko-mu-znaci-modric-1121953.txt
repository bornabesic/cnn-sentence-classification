Luka Modrić trenutačno je ozlijeđen i ne igra, ali Real mu je i u tim trenucima želio pokazati koliko im znači. Hrvatski reprezentativac i kapetan vatrenih danas je i službeno potpisao novi ugovor s kraljevskim klubom, a prema kojem je vezan uz voljeni klub do 2020. godine. Hrvatski reprezentativac važan je kotačić u momčadi Zinedinea Zidanea, prema mišljenju navijača Reala čak i najvažniji uz Ronalda, zbog čega je sada nagrađen novim, boljim ugovorom. Iako klub i igrač nisu željeli otkriti o kojem je iznosu riječ, dobro informirani španjolski mediji pišu da će zarađivati čak sedam milijuna eura godišnje. Dodamo li tome primanja od prodaje dresova, ali i od sponzorskih ugovora, ta bi se brojka mogla popeti do 10 milijuna eura.  Modrić je u Real stigao 2012. godine, doveo ga je Jose Mourinho, i to uz mnogo skepse. Španjolski mediji nisu mi bili nakloni na samom početku, pisali su da uopće nije bio želja predsjednika Florentina Pereza, a nakon samo nekoliko mjeseci proglasili su ga najgorim pojačanjem. Luka je trpio i radio, znao je da će nakon prilagodbe početi s boljim igrama i pokazati svoju kvalitetu, a danas je prvi sastav kraljevskog kluba nezamisliv bez njega. Madridska momčad 12 je godina čekala na osvajanje Lige prvaka, a u ovoj kratkoj eri s Lukom Modrićem čak je dva puta podizala taj trofej. Sad čak ni mediji ne mogu bez njega, Luka je gotovo svakodnevno tema u Španjolskoj, hvale ga i oni koji su ga na početku onako bezobrazno kritizirali... Kad je stigao u Madrid, potpisao je na pet godina uz plaću od četiri milijuna eura. Novi ugovor je potpisao 2014., a on mu je jamčio plaću od 5,5 milijuna eura. Sad će, eto, zarađivati još i više. Svojim igrama to je i zaslužio. 