Čelnici Dinama nastavili su potragu za igračima koji bi sljedeće sezone osnažili modru momčad i vratili naslov prvaka u Maksimir. A njihova potraga za kvalitetnim veznjakom završila je u - Turskoj. Nova meta Dinama postao je - Samba Sow, defanzivni veznjak turskog prvoligaša Kayserispora. Riječ je o 28-godišnjem reprezentativcu Malija, igraču koji je svoju karijeru gradio u Lensu (2008-2013), Karabüksporu (2013-2015), dok je od 2015. godine član Kayserispora... Turski mediji navode kako zahvalnom veznjaku ovoga ljeta ističe ugovor s klubom, te kako su čelnici hrvatskog viceprvaka odavno u pregovorima s igračem, ali i kako je Sow proteklih dana već boravio - u Hrvatskoj!? Vrijednost ovog igrača, koji po potrebi može pokriti i stopersku poziciju, prema Transfermarktu iznosi milijun eura. Dobro obaviješteni izvori govore kako inicijalni pregovori Dinama i Sowa nisu uspješno odrađeni, kako je cijela priča (za sada) zastala na godišnjim primanjima igrača... Samba Sow prilično je iskusan igrač koji iza sebe ima 91 nastup u turskoj Super Ligi. No, reprezentativac Malija odigrao je i 41 utakmicu u Prvoj, te još 49 dvoboja u Drugoj francuskoj ligi. Turski ga izvori opisuju kao kvalitetnog defanzivca, igrača za "prljave poslove". Samba Sow taktički je obučen igrač, vrlo moćan u skok-igri... Nova meta modrih s Malijem je nastupio i na četiri Afrička Kupa Nacija (2010., 2012., 2013. i 2017. godine), s kojim ima i dvije brončane medalje - 2012. i 2013. godine. Samba Sow prema dosadašnjim bi referencama, ali i turskim izvorima trebao biti pojačanje za Dinamo. Dosadašnji pregovori Dinama i Sowa nisu urodili plodom, no jasno je kako se u Maksimiru neće samo tako odreći kvalitetnog igrača. Pregovori su, kako saznajemo, tek počeli...