Red problema, red zezancije, pa fotografiranja, pa red ozbiljnog rada. Tako je izgledalo jučerašnje poslijepodne u Maksimiru s našom reprezentacijom koja se piprema za utakmicu s Kosovom, utakmicu koja je na rasporedu u četvrtak u Albaniji. Ante Čačić momčad u Skadar vodi danas, ali bez dobrog dijela igrača. To je taj red problema o kojima se pričalo u Maksimiru. Dok su dečki u radnim ‘uniformama’ radili na Hitrec-Kacianu, sreli smo Marka Pjacu, spremao se na povratak u Torino. Normalno hoda, ali napuknuće kosti izbacilo ga je s utakmica protiv Kosova i Finske. Pojavio se i Toti - Mislim da sam se ozlijedio još u Maksimiru, u dresu Juventusa protiv Dinama. Da, igrao sam i prošlu utakmicu za Juve, ali sad sam otpao – kazao je Marko. Red zezancije imali su Vida, Brozović, Jedvaj i Kovačić, igrali su na umjetnoj travi dvojica protiv jednoga, pa trojica protiv jednoga. Pri ulasku na trening dočekala su ih romska djeca vođena legendarnim Totijem, zapljeskala našim igračima i dobila zajedničko fotografiranje, sve u okviru akcije protiv rasizma, nasilja na stadionima... Onda je krenuo rad, zadnji trening u Zagrebu pred put u Albaniju. Svoj je trening odradio i naš prvi vratar Danijel Subašić, iako i on ima problema. - Sigurno nije dobro bez Modrića i Rakitića, ali imamo igrače koji ih mogu zamijeniti, sve je na nama. Igrali smo bez Luke protiv Španjolske pa smo pobijedili. Naravno, nije isto kad se braniš i kad moraš napadi kao što ćemo sad mi morati, onda su igrači kao Luka važniji. Kosovo se ne smije podcijeniti, pa igraju im igrači u dobrim klubovima. A ja sam dobro, ali nije bajno. Igramo svaka tri dana i nisam uopće trenirao. Boli me taj aduktor, ali već sam naviknut, uvijek nešto boli, valjda ne bi bilo dobro da ne boli – veli Subašić koji odlično brani u Monacu koji jako dobro gura i u Ligi prvaka i u francuskom prvenstvu. - Daleko je to da bismo sad pričali o naslovu francuskog prvaka, nama je bbiti među dva, tri, da uđemo u Ligu prvaka. Ne zavaravmo se, Pariz je najbolji. No, vratimo se Kosovu koji igra svoju prvu službenu utakmicu kod kuće, doduše u Albaniji. - Njima je to sigurno nešto posebno, bit će dobra atomosfera, ali odigrali smo mi puno takvih utakmica, pa neće oni s tribina igrati na terenu. Možda doleti kakav dron... - Ma neka doleti – uz smješak će vratar naše reprezentacije. Dok on u pričuvi ima Lovru Kalinića koji je u sjajnoj formi, Luku Modrića bi trebao zamijeniti njegov suigrač iz Reala, Mateo Kovačić. - Istina je da nam fale jako važni igrači, Modrić, Rakitić, Lovren, sad i Pjaca, ali mi kao momčad možemo svakoga zamijeniti – veli Kova koji u ovoj drugoj sezoni igra znatno više. Druga godina je bolja - Zadovoljan sam, znao sam da u tako velikom klubu neću odmah prve godine puno igrati, sad je sve dobro. Očekivao sam da će u toj drugoj godini biti sve bolje. Luku Modrića nije lako zamijeniti. - Trudim se da ne budem zamjena nikome, da igram zbog svojih kvaliteta, ali trenutačno Luke nema i moramo bez njega. Luku nije lako zamijeniti, preuzeti njegove ‘poslove’ jer to što Luka radi je najteži posao i njega se može samo momčadski nadoknaditi. I to već protiv Kosova. Znam da neće biti lako, da će biti napaljena atmosfera, ali to nam više odgovara nego igranje pred praznim stadionom – pričao je Kovačić, te je dodao da se Luka dobro oporavlja: - Bio sam kod njega nakon operacije i dobro je, pa smo se onda i čuli. Pogodilo ga je, ali vratit će se on, bez brige. >>Tko je kosovsko čudo iz Barce koje prijeti Hrvatskoj: Pobjegao s 2 godine od rata, kažu da je novi Iniesta! 