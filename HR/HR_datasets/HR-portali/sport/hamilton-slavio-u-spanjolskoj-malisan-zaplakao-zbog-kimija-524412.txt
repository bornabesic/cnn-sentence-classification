Britanac Lewis Hamilton u Mercedesu slavio je na Velikoj nagradi Španjolske, pete utrke Svjetskog prvenstva Formule 1 vožene na stazi Catalunya pokraj Barcelone. Hamilton je do 55. pobjede u karijeri i druge ove sezone došao pretekavši u 44. krugu vodećeg Nijemca Sebastiana Vettela (Ferrari), koji je utrku završio drugi, dok je treći bio Australac Daniel Ricciardo (Red Bull). Trećeplasirani u ukupnom poretku, Finac Valtteri Bottas (Mercedes) odustao je zbog kvara na motoru, dok su se u prvom krugu sudarili i odustali Finac Kimi Räikkönen (Ferrari) i Nizozemac Max Verstappen (Red Bull). S odustajanjem Kimija teško se mirio jedan mladi navijač Ferrarija koji je prvo ronio suze, a potom i dobio priliku za utjehu od samog Räikkönena. U ukupnom poretku vodi Vettel s 104 boda, a Hamilton sada ima samo šest bodova manje. Sljedeća utrka je klasik F1 - Velika nagrada Monaka 28. svibnja. 