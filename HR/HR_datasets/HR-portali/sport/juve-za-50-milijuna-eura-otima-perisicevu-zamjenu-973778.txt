Foto: Guliver Image/Getty Images GOTOVO svi talijanski mediji prenijeli su vijest - koju je prvi objavio poslovično dobro informirani Tuttosport - da je Juventus spreman ovo ljeto platiti Fiorentini čak 50 milijuna eura za sjajnog krilnog napadala Federica Bernardeschija.  Premda je u nedavnoj prošlosti bilo prelazaka iz Juvea u Fiorentinu (kao najpoznatiji su oni Angela Di Livija i Morena Torricellija), oni jaki iz Firenze u Torinu nisu se dogodili punih 27 godina.  Između Juventusa i Fiorentine desetljećima vlada ogroman animozitet koji nerijetko graniči i s mržnjom. Torinski velikan ima najviše navijača širom Italije, a jedini grad na Čizmi u kojem nema svoj klub navijača upravo je Firenza. Točnije, kratko su ga imali, bio je otvoren 1990., no nije dugo potrajao. Nakon što je te 1990. u kontroverznom transferu Juve iz Firenze oteo idola navijača Roberta Baggia, bijesni tifosi Viola svoj su gnjev iskalili na prostorijama Juventusovih navijača koje su spalili. No usprkos suparništvu između Stare dame i toskanskog kluba, Tuttosport piše da je Juve ozbiljno zagrizao za Bernardeschija koji je ove sezone zabio 14 golova i upisao pet asistencija u svim natjecanjima. Lokalne novine La Nazione također su potvrdili priču, a kao glavnog aduta Stare dame u pregovorima ističu legendarnog Gigija Buffona koji je veliki prijatelj s Bernardeschijem, a obojica su rođena u toskanskom gradiću Carrari.  Unatoč ozbiljnom interesu Juventusa, iz Fiorentine su poručili kako žele zadržati krilnog napadača i nude mu produljenje ugovora te godišnju plaću od 2,5 milijuna eura. Ipak, teško da će Bernardeschi ostati u Fiorentini i sljedeće sezone jer osim Juvea želi ga i Inter, a upravo u njemu vidi idealnu zamjenu za Ivana Perišića koji je na korak do transfera u Premiership.