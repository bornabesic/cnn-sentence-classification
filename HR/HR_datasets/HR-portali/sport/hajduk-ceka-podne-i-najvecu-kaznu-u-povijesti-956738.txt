Foto: Hina DISCIPLINSKI sudac 1. HNL Saša Pavličić-Bekić oko 12 sati bi trebao donijeti odluku o kazni Hajduku i Rijeci zbog incidenata na subotnjem derbiju na Poljudu koji je završio rezultatom1:1. Osim već standardnih uvredljivih pjesama i skandiranja, ovaj put  Poljudom su se orile i uvrede na nacionalnoj osnovi, prijetilo se Srbima i palile su se zastave, a vrhunac kaosa bio je upad jednog Hajdukova navijača na teren, koji je s metalnom palicom u ruci trčao za sucem Zebecom. Zbog svega toga, Hajduk očekuje možda i najteža kazna u povijesti, a osim one od HNS-ove Disciplinske komisije, dobili su i prekršajnu prijavu policije. Kažnjena bi trebala biti i Rijeka, čiji su navijači na Poljudu na rasnoj osnovi vrijeđali strijelca Hajdukova gola, Hamzu Barryja. Nevjerojatan je podatak da je Hajduk na svakoj ovosezonskoj domaćoj utakmici novčano kažnjen zbog izgreda huligana, a ukupno je ove sezone platio oko 400.000 kuna kazni.