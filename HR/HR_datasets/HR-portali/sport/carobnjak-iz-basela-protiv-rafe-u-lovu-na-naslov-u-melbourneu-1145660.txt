Australci kao da su napokon izumili “vremenski stroj” i na svojem nas teniskom Grand Slam turniru vratili u prošlost. Sve ovo što gledamo završnih dana turnira kao da smo jednom već vidjeli. Nakon finala tenisačica u kojem su sestre Williams zajedno imale 71 godinu i 29 Grand Slam naslova, danas nas očekuje finale između Rogera Federera i Rafaela Nadala koji su nešto mlađi (65 godina), ali zato trofejniji – 31 Grand Slam turnir (Federer 17, Nadal 14). Dodamo li njima i braću Bryan (izgubili su u finalu parova od Kontinena i Peersa) sa po 38 godina, onda je povratak (barem) na početak 21. stoljeća potpun. Kad je u pitanju pojedinačna konkurencija, takve smo finaliste već imali na još jednom Grand Slam turniru, dogodilo se to 2008. godine u Wimbledonu. Tada su naslove osvojili Venus i Rafa, hoće li sada ishod biti obrnut? Fedal (kako su teniski kroničari nazvali dvoboj Federera i Nadala igrajući se kombinacijom njihovih prezimena) gledat ćemo 35. put. U dosadašnjim dvobojima Španjolac vodi 23-11 u pobjedama (3-0 na Australian Openu, 6-2 u Grand Slam finalima), no nekako nam se čini da ta statistika neće značiti puno uoči današnjeg dvoboja (9.30, Eurosport) i da su izgledi barem izjednačeni. – Mislim da je za nas obojicu velika povlastica što ćemo igrati u finalu jednoga GS turnira, pogotovo zato što za to posljednjih godina nismo imali priliku. Roger mi je učinio veliku čast kad je ljetos došao na otvaranje moje akademije na Mallorci. Nismo mogli igrati jer smo bili ozlijeđeni, a sada ćemo se boriti za naslov i to je zaista nešto posebno – kaže Nadal. – Rafa ima udarce kakve nitko nema. Vratio se nakon brojnih ozljeda i zato ga iznimno poštujem – dodao je Federer. O kakvom je rivalstvu riječ govori i podatak da su njih dvojica rekordnih 211 tjedana u isto vrijeme bili prvi ili drugi na ATP listi. Time se ne mogu pohvaliti ni jedni drugi suparnici.