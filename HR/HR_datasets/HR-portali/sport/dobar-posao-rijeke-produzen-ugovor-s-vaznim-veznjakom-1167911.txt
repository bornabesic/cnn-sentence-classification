Filip Bradarić potpisao je novi ugovor na tri godine produživši suradnju s HNK Rijeka. Bradarić je ove sezone postao jedan od stožernih igrača u veznom redu. - Izuzetno mi je drago da smo se dogovorili i produžili suradnju. Klub se odlično ponio prema meni, želim zahvaliti svim ljudima u klubu, treneru i suigračima jer su svaki dan pomogli da budem bolji igrač, ali i osoba. Misli su mi usmjerene samo na Rijeku, razmišljam samo o svakoj idućoj utakmici - rekao je Filip Bradarić. Zadovoljstvo novim ugovorom istaknuo je i Ivan Mance, zamjenik sportskog direktora Rijeke. - Filip je potpisao novi ugovor i to je za nas bitna stvar čime smo pokazali snagu i stabilnost kluba, te smjer naše ideje i ponosni smo da je Filip prepoznao našu želju. Klub se tako odužio Filipu za sve dobro što je napravio u dresu Rijeke, a Filip se na jednak način ponio prema Rijeci - rekao je Ivan Mance. 