Dinamo se nije službeno oglasio o dolasku tehničkog direktora HNS-a Romea Jozaka na funkciju sportskoga direktora plavih. – Ne mogu komentirati nešto što se još nije dogodilo. Zasad o tome postoje samo nagađanja – kazao je Dinamov direktor Tomislav Svetina. No, kako su nam potvrdili izvori iz Dinamova stručnog stožera, dosadašnji sportski direktor Marijan Vlak već je “odigrao oproštajnu utakmicu” i sada će se posvetiti samo poslu skauta. Vlak je svojevrsni Dinamov rekorder jer je u različitim razdobljima obavljao čak šest funkcija: bio je sjajan vratar, pa u pet navrata glavni trener, zatim pomoćni trener, sportski direktor, šef škole i na kraju i skaut. Inače, u Mamićevih petnaest godina u Dinamu funkciju sportskoga direktora obavljali su Ilija Lončarević, Otto Barić, Zvjezdan Cvetković, Zoran Mamić i Marijan Vlak. Najdulje i najupečatljivije razdoblje bilo je od 2007. do 2013. godine, kada je sportskim sektorom vladao Zoran Mamić. Bio je servis izbornicima Vratimo se ipak čovjeku budućnosti Romeu Jozaku. Riječanin po rođenju (rođen 1972.), trenutačno predvodnik struke u HNS-u, u Dinamu bi trebao biti predstavljen sljedeći tjedan. I dok se u Hrvatskom nogometnom savezu uglavnom bavio administrativnim poslovima, kao servis izbornicima mladih reprezentacija, pred njim su sada neusporedivo zahtjevnije zadaće: ustrojavanje nogometne škole, angažman u odabiru Dinamovih pojačanja a bit će i spona između “gornjega kata” i trenera Peteva. Kao čovjek u kojega Mamić ima najveće povjerenje, Jozak će u sportskom sektoru imati sve ovlasti. Kakav je Jozak bio kao tehnički direktor u HNS-u, pitali smo izbornika mlade reprezentacije Nenada Gračana. – Kao njegov bliski suradnik, o Jozaku mogu reći sve najbolje. Naša je suradnja bila odlična; sve što smo ikada bili dogovorili, njegovim je angažmanom bilo i napravljeno. On je i vrstan organizator, ali kao trener, čovjek iz struke, znao je pomoći korisnim informacijama o igračima koje je poznavao, a koji su dolazili iz Dinamove škole – kaže Gračan. Je li on onda idealan čovjek za funkciju Dinamova sportskog direktora? – Ako ga Dinamo zove, onda ga očito smatra idealnim za tu funkciju. Ne vidim zašto Romeo Jozak ne bi bio dorastao toj zadaći, dapače. On živi za nogomet, posvećen mu je 24 sata dnevno i za njega u tom poslu nema tajni – dodao je Gračan. Zanimljivo, kada je Ante Čačić u rujnu 2015. godine postao izbornik reprezentacije, svi pogledi bili su tada uprti upravo u Jozaka, označenim “časnikom za vezu” između gazde HNS-a i šefa nacionalne momčadi. A Jozak je samo jednom u Čačićevu mandatu sjedio na klupi reprezentacije, još manje sudjelovao u sastavljanju popisa reprezentativaca. Naime, poželi li Mamić ikada nešto sugerirati Čačiću, za to mu neće trebati posrednik. Učinit će to pozivom s brzoga biranja. Jozak mu tu ionako ne bi bio od pretjerane koristi, budući da je odnos između njega i Čačića hladniji od sibirske tundre. Ni slike, ni tona. Romeo Jozak već je kao mladi trener radio u Dinamu, 2001. godine dodijeljena mu je mlada momčad, u kojoj je samozatajno rastao Luka Modrić. Jozakov trenerski mentor je Ilija Lončarević, s kojim je radio u NK Osijek i u stručnom stožeru reprezentacije Libije. Brojna međunarodna priznanja Kao tehnički direktor HNS-a, vedrio je i oblačio u mladim selekcijama, u kojima je, među ostalim, potpisivao brojna izbornička smjenjivanja; Grnja, Gudelj, Pavlović, Bračun... Činjenica je i da mlade selekcije HNS-a u Jozakovu mandatu nikada nisu sudjelovale na više europskih i svjetskih prvenstva... U Jozakovo doba Dinamova škola primila je brojna međunarodna priznanja, a mlade momčadi nanizale su zavidan broj naslova na međunarodnim turnirima... Jedan od takvih je i Nike Premier Cup, na kojemu je Dinamo s generacijom rođenom 1998. godine trijumfirao 2013. godine. Tu momčad vodio je Jozakov “izum” i bliski prijatelj Krešo Gojun. Taj isti Gojun u Dinamu je potom izvisio, a danas je šef – Hajdukove škole. 