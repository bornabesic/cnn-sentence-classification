U prvoj utakmici 25. kola njemačkog nogometnog prvenstva Borussia iz Dortmunda je svladala Ingolstadt s minimalnih 1-0 (1-0). Gol vrijedan tri boda postigao je Aubameyang (14). Treća Borussia sada ima 46 bodova, tri manje od drugog RB Leipziga, a četiri više od četvrtog Hoffenheima, dok je Ingolstadt ostao pretposljednji, 17. sa 19 bodova, četiri više od posljednjeg Darmstadta, a sedam manje od Wolfsburga, Werdera i Hamburger SV-a, koji se nalaze na pozicijama koje osiguravaju ostanak. Na vrhu je Bayern sa 59 bodova. U prvoj utakmici 28. kola španjolskog nogometnog prvenstva Las Palmas je svladao Villarreal sa 1-0 (1-0). Jedini gol na utakmici postigao je Boateng (10). Alen Halilović igrao je za Las Palmas od 82. minute, dok je Marko Livaja ostao na klupi. Las Palmas je sada 11. sa 35 bodova, dok je Villarreal peti sa 48. Vodi Real Madrid sa 62 boda, dva više uz utakmicu manje od druge Barcelone. Stoper hrvatske nogometne reprezentacije Domagoj Vida odigrao je svih 90 minuta u 2-1 (2-0) domaćoj pobjedi kijevskog Dinama protiv Čornomoreca u susretu 22. kola ukrajinskog prvenstva, dok je bivši kapetan "vatrenih" Darijo Srna također igrao čitav susret za Šahtar iz Donecka koji je u gradskom derbiju protiv Olimpika igranom u Harkivu odigrao 1-1 (1-1). Vodeći Šahtar tako nakon prvog dijela prvenstva ima 14 bodova više od drugog Dinama, a i Olimpik i Čornomorec su još ranije osigurali nastup u Ligi za prvaka. Olimpik u drugi dio prvenstva ulazi s petog mjesta i 33 boda, a Čornomorec sa šestog i 27 bodova. Uz njih, u Ligi za prvaka će igrati još Zarja i Oleksandrija. Ove sezone ukrajinsko prvenstvo igra se na način da 12 klubova u prvoj fazi igra dvokružno, a potom se liga dijeli tako da prvih šest sastava igra Ligu za prvaka, a posljednjih šest Ligu za ostanak. Hrvatski nogometaš Petar Brlek bio je strijelac za Wislu iz Krakowa u 3-2 (1-1) pobjedi protiv Wisle iz Plocka u susretu 26. kola poljskog prvenstva. Brlek je postigao prvi pogodak na utakmici u 24. minuti. Bio je to njegov peti gol ove sezone. Wisla iz Krakowa sada je šest na ljestvici sa 37 bodova, dok je Wisla Plock deveta sa 32. Na vrhu je Jagiellonia Bialystok sa 48 bodova ispred Lecha iz Poznana sa 47 i Lechije iz Gdanska sa 46.   