Diego Maradona zakasnio je na sastanak s kolumbijskim predsjednikom, ali je stigao odigrati humanitarnu utakmicu pod nazivom "Utakmica za mir", koju je organizirala Stranka za mir, posrednik u pregovorima državne uprave u Bogoti i revolucionarnih oružanih snaga (FARC). Zaraćene strane na pregovorima su u Havani, a Argentinac je poručio obožavateljima da moraju zaraditi mir. Maradona je, s legendarnom "desetkom" na leđima, stigao izboriti jedanaesterac i zabiti gol s bijele točke. Ruku na srce, prekršaja nije bilo ni pod razno, ali jasno je zašto se sudac odlučio dosuditi ga i zašto se vratar nije ni pokušao baciti da bi obranio. Gledatelji na stadionu Metropolitano stalno su zazivali ime 54-godišnje nogometne legende, čija momčad je na kraju pobijedila 2:1. 'Mali zeleni' je iskoristio posjet Kolumbiji u promociji kandidature jordanskog princa Alija za predsjednika Fife. Na pitanje tamošnjih novinara što misli o Louisu van Gaalu, treneru Manchester Uniteda koji ne daje previše prilike Kolumbijcu Falcau, Maradona je odgovorio kako ga nizozemski trener "podsjeća na sotonu". >> Ovo još niste vidjeli: Pogledajte fantastične poteze Maradone na futsalu! 