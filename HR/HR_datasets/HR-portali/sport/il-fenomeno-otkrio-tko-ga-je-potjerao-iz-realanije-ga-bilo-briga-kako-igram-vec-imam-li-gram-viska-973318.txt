Foto: Guliver Image/Getty Images AKO je neki nogometaš u povijesti zaslužio nadimak Il Fenomeno, onda je to on. Ronaldo Luís Nazário de Lima jedan je od najvećih napadača koje smo ikada gledali, za mnoge najbolji u povijesti nogometa. Kada govorimo o njemu, ne pričamo samo o trofejima, nego o načinu kako je zabijao, driblao, trčao i uživao u igri.   Mi koji smo nogometno odrastali u devedesetima, imali smo sreću da ovog majstora nogometne igre u punoj njegovoj snazi gledamo najprije u PSV-u, a onda u Barceloni. Bila je to čista magija i za autora ovog teksta zbog tih impresivnih triju sezona jedini pravi Ronaldo najbolji je nogometaš svih vremena.   Nakon Barcelone proveo je pet dugih i bolnih godina u Interu. Osvojio je Kup Uefa, ali period u Milanu obilježile su ozljede i onaj poznati i šokantni gubitak naslova kad se već spremala proslava na San Siru. Igrao je odlično i u Interu, ali kao da je u međuvremenu izgubio jedan djelić svoje čarolije. Nakon što je gotovo sam odveo Brazil do svjetske titule u Japanu i Južnoj Koreji, 2002. prelazi u Real. U Madridu je osvojio navijače, bio je jedan od ključnih igrača u osvajanju dvaju naslova prvaka, a premda već dobrano izrauban, u 127 nastupa za Kraljeve zabio je 83 gola.Godine 2007. napustio je Bernabeu i otišao u Milan, a taj transfer je zapravo bio labuđi pjev jednog od najvećih ikad.  No Ronaldo je ovih dana dao intervju za brazilski Fox Sports, u kojem je ispričao pozadinu odlaska iz Madrida te je otkrio tko ga je doslovce izbacio iz Reala. ''Imao sam problema s ozljedama, a Capello me je cijelo vrijeme kritizirao. Kao da sam ja bio kriv za to. I za sve moje probleme krivio je moju tjelesnu težinu'', rekao je Ronaldo o slavnom treneru koji je 2006. drugi put sjeo na klupu Kraljevskog kluba. ''Nisam želio napustiti Real. U Madridu mi je bilo sjajno, ali nisam imao izbora. Napustio sam Bernabeu protiv svoje volje. Otkako je došao u Real, cijelo vrijeme sam mu ja bio problem. Kad bi imao 100 grama viška, izbacio bi me iz momčadi. Uopće ga nisu zanimale moje partije, nego samo koliko sam težak. Tolerantna sam osoba i prihvaćam da nemaju svi ljudi na svijetu isti pogled na stvari, ali s njim je bilo kakva komunikacija bila nemoguća'', dodao je Brazilac.  ''Znam da je trener šef i da je njegova zadnja. Uvijek sam poštovao hijerarhiju, ali ovo nije imalo nikakvog smisla. Nitko mi ne može uvjeriti da su 100 ili 200 grama presudni za kvalitetu igre. Svaki put kad bih odigrao lošije, to je po njemu bilo zato što sam debeo. Nije me pitao u čemu je problem, nego je za sve krivio moju težinu. Očito je bilo da nas dvojica ne možemo više surađivati, a kako je klub stao iza Capella, jasno je bilo da moram otići.''