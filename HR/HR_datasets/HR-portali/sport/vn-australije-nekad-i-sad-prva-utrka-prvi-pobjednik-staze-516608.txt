Velika nagrada Australije kroz povijest se održavala na dvije staze, a to su ulice Adelaidea i Melbournea.  Prvu priliku da postane domaćinom utrke Formule 1 Australija je dobila 1985. godine. Na ulicama Adelaidea prvi pole position pripao je legendarnom Ayrtonu Senni. Utrku nije dovršio, a pobjeda je pripala Fincu Kekeu Rosbergu, kojem je to ujedno bila i posljednja pobjeda u Formuli 1. Od 25 vozača koji su započeli utrku, do cilja ih je došlo svega osam. U Adelaideu se 1986. godine vodila velika bitka za naslov između Nigela Mansella i Nelsona Piqueta u Williamsu, a u igri je bio i Alain Prost u McLarenu. Upravo je 'profesor' Prost pobijedio u utrci i osigurao obranu naslova prvaka. Rosbergu je Adelaide 1986. bila posljednja utrka u karijeri.  Najkraća utrka u povijesti Formule 1 vožena je 1991. u Adelaideu. Zbog ekstremno kišnih uvjeta, utrka je prekinuta nakon što je pobjednik Senna odvezao 16. krug. Usprkos tome, kao službeni rezultat vodio se poredak nakon 14. kruga utrke. Koliko je teško bilo za voziti potvrđuje izjava Ayrtona Senne, koji je izjavio da je zaista bilo nemoguće utrkivati se. Ako to kaže vozač kojeg su zvali 'Kišni čovjek', onda nema razloga da mu ne vjerujemo.  Michael Schumacher okrunio se prvim naslovom u karijeri u pretposljednjem izdanju utrke u Adelaideu, 1994. godine. Veliku borbu je vodio s Damonom Hillom, koji je prije utrke zaostajao samo jedan bod za Nijemcem. Utrku je obilježio njihov sudar. Damon je probao Schumija preteći u izravnoj borbi na stazi, ali Michael je zatvorio unutarnju stranu zavoja i kontakt je bio neizbježan. Schumacher je završio u zaštitnoj ogradi, a Hill je otišao u boks, gdje je konačno parkirao bolid jer nije mogao nastaviti utrku.  Posljednja utrka VN Australije, koja se održala u Adelaideu, bila je 1995. godine. Naslov prvaka obranio je Michael Schumacher, a to je bila ujedno i zadnja utrka u sezoni. Nova sezona 1996. godine po prvi put je otvorena u Australiji, ali se utrkivanje preselilo u Melbourne. Prvi pobjednik na stazi u Albert Parku bio je Britanac Damon Hill u Williams-Renaultu, koji je pobjedu preoteo momčadskom kolegi, Kanađaninu Jacquesu Villeneuveu. Podij je upotpunio Ferrarijev Eddie Irvine.  Veliki sudar imali su Nijemac Ralf Schumacher i Rubens Barrichello 2002. godine na startu utrke. Brazilac je u prvi zavoj trebao ući kao vodeći, međutim Schumacher je u Williams BMW-u zakočio nešto kasnije, što je bilo dovoljno da se uz pomoć Barrichellovog bolida lansira u zrak i uništi utrku obojici. Vrijedi napomenuti da je u debitantskom nastupu na toj utrci do petog mjesta došao domaćin Mark Webber u Minardiju, što je bilo veliko iznenađenje. Utrke u Melbourneu uvijek su bile napete i sadržajne, stoga su navijači posebno zavoljeli tu stazu. U dva navrata, otkako se utrka održava u Melbourneu, Australija nije bila prva postaja u sezoni, a bilo je to 2006. i 2010. godine. Bahrein je tako dva puta otvarao sezonu, a navijačima je to jako zasmetalo. Na sreću, Australija je vraćena na početak kalendara.  No, najveći šok gledatelji su doživjeli 2014. godine, kad su na stazu došli bolidi s V6 turbo motorima. Te je godine drastično pala prodaja čepića, kojima su gledatelji štitili vlastiti sluh od V8/V10/V12 motora, koji su bili iznimno glasni. Iste je godine započeo negativan trend pada gledanosti ovog sporta, a tihi motori jedan su od glavnih razloga. Pobjednik u Australiji- prvak Pobjeda u Australiji ono je što svaki vozač na gridu želi. Utrku u Melbourneu prati jedna interesantna statistika, možemo reći i praznovjerje, na temelju kojeg mnogi već nakon prve utrke predviđaju pobjednika sezone.  Ako brojimo i Adelaide, utrka u Australiji održana je ukupno 32 puta. U te 32 utrke, 15 puta se događalo da pobjednik u Australiji postane osvajač naslova prvaka na kraju sezone. Statistika je još zanimljivija ako iz računice izbacimo Adelaide, a pratimo samo Melbourne. Od 21 utrke, 13 puta je pobjednik VN Australije na kraju iste sezone postao prvak. Dogodilo se to i u prošloj sezoni, kada je u napetoj završnici prvi i jedini naslov osvojio Nijemac finskih korjena, Nico Rosberg.  Pobjeda s prve startne pozicije Od 21 utrke održane u Melbourneu, samo je devet puta pobjednik startao s 'pole positiona'. Zadnji kojem je to uspjelo je vozač Mercedesa Lewis Hamilton, koji je to napravio 2015. godine.  Utrka se vozi u nedjelju u sedam sati ujutro po hrvatskom vremenu.     