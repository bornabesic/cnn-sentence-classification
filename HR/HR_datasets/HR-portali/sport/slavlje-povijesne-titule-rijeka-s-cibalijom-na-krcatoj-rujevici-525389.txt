"Valovi što nose naše snove napokon Kvarnerom plove", stajalo je na istočnoj tribini Rujevice za vrijeme utakmice između Rijeke i Cibalije. I san star 91 godinu napokon je dosanjan. Onaj koji je nepravedno oduzet prije 18 godina... Rijeka je prvak Hrvatske! Momčad Matjaža Keka uvjerljivo je svladala Cibaliju 4-0 na Rujevici i kolo prije kraja zadržala nedostižnih pet bodova prednosti ispred Dinama, kojemu pobjeda protiv Osijeka na koncu nije ništa značila. Čudesan je bio ambijent na Kvarneru posljednjih tjedana, a kulminirao je ovu nedjelju. Igračima to nije predstavljalo pritisak, jurnuli su po pobjedu od prve minute i sasvim je zasluženo osigurali već u prvih 45 minuta. Mario Gavranović bio je središnja figura prvog dijela. Prvo je u sedmoj minuti promašio zicer glavom na petercu, ali već četiri minute potom bacio je tribine u trans. Gorgon ga je briljantno glavom bacio u čistu situaciju, a švicarski Hrvat zaobišao je golmana Matkovića i lagano pogodio za 1-0. Strašno oslabljena momčad Cibalije, koja je na Rujevicu doputovala bez čak 11 igrača, primila je novi gol samo četiri minute poslije. Opet je strijelac bio Gavranović, ovaj put je imao još lakši zadatak jer mu je Matković pod noge na tri-četiri metra od gola odbio Andrijaševićev šut. Ništa Vinkovčani nisu mogli napraviti kako bi barem malo zaprijetili Prskalu u prvom dijelu, imali su tek dva neopasna udarca. A konačan udarac gostima, već i prije velikog odmora, zadao je Roman Bezjak u prvoj minuti nadoknade, kad je s(p)retno prebacio Matkovića u gužvi iz blizine. Pjesma riječkih navijača postala je još glasnija, a u nastavku se odnos snaga na terenu nije previše mijenjao. Cibalia je imala kakav-takav opasan pokušaj Petra Mišića iz slobodnjaka iz 55. minute Domaćini su malo prikočili s napadima, ali svejedno su uspjeli zabiti i četvrti put, i to preko bivšeg člana baš Cibalije, Darija Župarića, koji je u 72. minuti postavio konačnih 4-0. Nakon što je Ante Vučemilović-Šimunović odsudio kraj utakmice, navijači su utrčali na teren i počela je fešta koja će u Rijeci nesumnjivo trajati sve do jutra, ako ne i u danima koji slijede. Kekova družina zasluženo je osvojila naslov i za dva mjeseca započet će put prema elitnom društvu, Ligi prvaka.