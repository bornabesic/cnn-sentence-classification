Hrvatski košarkaški centar Ante Žižić pokušat će s Darušafakom iznenaditi Real Madrid u četvrtfinalu Eurolige nakon što je turski sastav u prvoj utakmici izgubio u Madridu 83-75.  - Prvi dio utakmice odigrali smo dobro, štoviše odlično, i u obrani i u napadu. U drugom poluvremenu smo napravili par grešaka, a oni pogodili par šuteva. Nismo nikako uspijevali prelomiti utakmicu u našu korist - započeo je Žižić za Hinu.  Žižić je utakmicu počeo od prve minute i postigao je pet koševa uz jedno atraktivno zakucavanje u trećoj četvrtini. U sljedećem srazu s Madriđanima, kaže, moraju biti fokusirani kao što su bilo prvo poluvrijeme.  Ključnu pobjedu protiv Crvene zvezde 78-62 nazvao je svojevrsnim finalom.  - I jednima i drugima taj je susret puno značio jer je pobjednik išao dalje, a poraženi ispadao. Bili smo apsolutno motivirani, možda je Zvezda imala nešto teži raspored od nas, ali igrati tako dobro protiv ekipe koja sjajno nastupa ove sezone bio je poseban doživljaj - rekao je 20-godišnjak.  Ima samo riječi hvale za 58-godišnjeg trenera Davida Blatta.  - Odlično mi je raditi s njim, njegov princip rada pomalo se razlikuje od principa rada hrvatskih trenera, ali navikneš se - rekao je rođeni Splićanin.  Žižić zahvaljujući europskoj sezoni skuplja iskustvo za NBA. Na ljeto namjerava zamijeniti zeleni dres Darušafake zelenim dresom Boston Celticsa. - Zasad sve ide prema planu, prema odlasku u Ameriku - završio je.    