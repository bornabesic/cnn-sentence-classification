Foto: Getty Images/Guliver Image HRVATSKI trojac u Fiorentini Milan Badelj, Nikola Kalinić i Hrvoje Milić trebao bi dobiti novog trenera, a to je 51-godišnji Stefano Pioli, objavili su u utorak talijanski mediji. Pioli će na trenerskoj klupi "viola" naslijediti Portugalaca Paula Sousu, kojemu ugovor ističe 30. lipnja. U nedavno završenoj sezoni Pioli je vodio Inter čiji dres nose Ivan Perišić i Marcelo Brozović. Inter je sezonu završio ispod očekivanja, na sedmom mjestu prvenstvene ljestvice. Pioli dobro poznaje Fiorentinu jer je tijekom igračke karijere šest godina nosio dres "viola" (1989–1995). U trenerskoj karijeri vodio je brojne klubove, a među njima su Inter, Lazio, Sassuolo, Chievo i Bologna. Nikola Kalinić se porukom na Instagramu oprostio od dosadašnjeg trenera Souse.  "Gospodine Sousa, bila mi je čast raditi s vama posljednje dvije godine. Nema riječi kojima bih izrazio zahvalnost za sve što ste me naučili o nogometu i životu općenito. Zahvaljujući vama, bolji sam igrač. Hvala na svemu", napisao je Kalinić.