Screenshot (Youtube) "GORAN i ja više nećemo raditi zajedno", obznanio je javnosti Tomaš Berdych, češki tenisač kojeg je do danas trenirao Goran Ivanišević. Berdych i Ivanišević počeli su suradnju krajem prošlog ljeta, a Čeh je objavio kako dovodi slavnog Hrvata u svoj tim jer vjeruje da će napredovati uz njegovo iskustvo i energiju. Budući da je imao problema s ozljedama, pravu suradnju su na Touru započeli u listopadu. Ne samo da nije napredovao, već je s osmog mjesta ATP ljestvice pao na 14. Ako se gleda samo 2017. godina, onda je pad još veći jer je Berdych na ljestvici za ovu sezonu tek na 20. mjestu na svijetu. Kraj suradnje došao je nakon šokantnog ispadanja na Roland Garrosu. Berdych je zaustavljen već u drugom kolu, nije osvojio niti set protiv Rusa Hačanova. Hrvatsko-češka suradnja donijela je jedan turnir, osvojili su Shenzhen prošle godine.  "Uživao sam i ostat ćemo sjajni prijatelji. Želim mu sve najbolje u budućnosti, a ja ću pokušati ostvariti ciljeve s mojim timom", poručio je Berdych.   Goranu je ovo drugi otkaz u manje od godinu dana jer je prošle godine nakon Wimbledona prekinuo suradnju s Marinom Čilićem, tenisačem s kojim je osvojio US Open. Ivanišević se spominjao i kao mogući novi trener Novaka Đokovića koji je nedavno potjerao cijeli svoj tim.