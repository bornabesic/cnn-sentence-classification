Ipak nije bila riječ o 'lapsusu' jer je novinar isto ponovio i kad je uzimao izjavu od Ivajla Peteva. Novinar HRT-a, Luka Petrinec, dosta se nespretno izrazio i time je izazvao žestoku reakciju navijača Rijeke. “Josipe, nažalost i drugi naslov odlazi u Rijeku”, kazao je novinar sportske redakcije HRT-a prije nego je stavio mikrofon pred Dinamovog kapetana Josipa Pivarića nakon što je završila utakmice Rijeke i Dinama u kojoj je Rijeka slavila s 3:1 i uzela drugi trofej ove sezone. No, ipak nije bila riječ o ‘lapsusu’ jer je novinar isto ponovio i kad je uzimao izjavu od Ivajla Peteva. “Gospodine Petev, nažalost Dinamo nije uspio. Kup odlazi u Rijeku”, pitao je novinar Peteva. Isto tako, u prijenosu je ‘briljirao’ i Drago Ćosić, komentator prijenosa utakmice koji je riječku navijačku skupinu umjesto ‘Armada’ često zvao ‘Armija’, ističe Novi list. Objašnjenje s HRT-a negira propust. “Obavješćujemo vas kako se Hrvatska radiotelevizija uvijek drži načela nepristranosti i objektivnosti, ne samo kad je riječ o sportskim, nego i drugim događajima koje prenosi”, a onda ističu kako je zapravo kompleksno prenositi uživo. “Prijenosi nogometnih utakmica uživo u novinarskome su smislu zahtjevni radni zadaci zbog specifičnih okolnosti u kojima se odvijaju – buka, velik broj ljudi te činjenica da se radi o natjecanju. Naši novinari tijekom prijenosa ne iskazuju svoje navijačke preferencije, nego nastoje gledateljima što vjernije prenijeti atmosferu s utakmice”, objašnjavaju. “Kolega Luka Petrinec prilikom sporne izjave nije iznosio osobno uvjerenje, nego je želio reći da je riječ o još jednome izgubljenom susretu za zagrebački nogometni klub”, pojašnjavaju s HRT-a žaljenje mladog novinara za Dinamovim gubitkom naslova. HRT je pokušao objasniti i nazivanje navijača Rijeke – Armijom! “Kolega Drago Ćosić je, izvješćujući s utakmice, upotrebljavao više različitih naziva za navijačku skupinu Nogometnoga kluba Rijeka kako bi se izbjeglo ponavljanje naziva Armada te kako bi govorni dio prijenosa učinio dinamičnijim i uzbudljivijim”, ističu s HRT-a.