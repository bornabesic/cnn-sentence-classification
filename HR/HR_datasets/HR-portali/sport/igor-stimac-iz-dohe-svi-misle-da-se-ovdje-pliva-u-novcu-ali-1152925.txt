Nema ga na hrvatskoj sceni, ali Igor Štimac je vrlo aktivan i u dalekom Kataru. Prije nekoliko dana podosta hrvatskih medija objavilo je njegove fotografije s prekrasnim kćerima koje su ga došle posjetiti u Dohu. – Mia i Dea su bile nekoliko dana, uživali smo. Lijepo je kad te kćeri posjete – govori ŠtiTmac. U Kataru je već nekoliko mjeseci, preuzeo je treniranje Al Shahaniye, koja se grčevito bori za ostanak u ligi. Njegova momčad već dugo ne zna za pobjedu, ali Štimac ne posustaje. Budžet od 3,5 milijuna USD – Velika je razlika u kvaliteti između osam-devet bogatih klubova i ovih ostalih, koji su na dnu, a među kojima je i moja Al Shahaniya. Ima klubova koji sebi mogu priuštiti devet-deset stranaca, četiri mogu igrati, a ostali dobiju katarske putovnice. Nama ostalima nije lako složiti kvalitetnu momčad od preostalog kadra, koji čine pretežno domaći igrači. Premda svi misle da se ovdje pliva u novcu, budžet našeg kluba je oko 3,5 milijuna dolara, a ovi vodeći klubovi imaju budžete koji se do 30 milijuna dolara. Nema razbacivanja – kazuje Štimac. Kvalitetom nogometa je zadovoljan, kako i ne bi kad ima niz velikih zvijezda u vodećim klubovima. Primjerice u Al Saddu igra slavni Xavi, treneri u ligi su, primjerice, Michael Laudrup, Sabri Lamouchi... – Gledano iz naše perspektive, liga je jako teška, ima odličnih igrača, sve su to iznimno ozbiljne momčadi. Usto, baš ove sezone radi se reorganizacija lige, s četrnaest klubova liga će se smanjiti na dvanaest, tri kluba ispadaju direktno. Vjerujem da će moja Al Sahahniya izbjeći ispadanje. Radimo dobro, kvalitetno, sa mnom je tu Darko Dražić, koji mi je pomoćnik. S druge strane, možda se i promijeni ta odluka o smanjivanju lige, i o tome se nešto govori – rekao je Štimac. Xavijev Al Sadd kroči prema tituli prvaka premda ga je u jednom trenutku zaustavio baš Štimac. Al Shahaniya je odigrala neodlučeno s velikim favoritom prvenstva. – Bili smo bolji u toj utakmici, baš se slavio taj naš bod. Trebali smo pobijediti, tako nam je malo nedostajalo – kazao je Štimac. Oduševljen je Dohom i načinom života, uvjetima rada. A pozorno Štimac prati kako teku pripreme za Svjetsko prvenstvo, koje će se 2022. godine održati u Kataru. – Što ću vam govoriti o Dohi, grad je čudesan, uvijek me iznova oduševi. A uvjeti za rad su fantastični, ništa nam ne nedostaje. Inače, sve uokolo jedno je veliko gradilište. Dovoljna vam je samo ova usporedba: Brazil je za organizaciju Svjetskog prvenstva uložio 30 milijardi dolara, a Katar će uložiti, procjenjuje se, oko 200 milijuna dolara – govori nam Štimac. Uzeli su bod mojoj Cibaliji Ima još naših ljudi u Dohi, dalo se vidjeti po objavama na društvenim mrežama kako se nađe zanimljivo društvo za ispijanje kavica u slobodno vrijeme. – S Vladom Šolom pijem kavu svaki dan, ima tu još naših ljudi, koji rade za ugledne tvrtke. Ugodno nam je kad smo zajedno – rekao je Štimac. Naravno, ni u Dohi se ne može bez hrvatskih tema. U vrijeme interneta sve je dostupno. Vidio je Štimac novu nepravdu u hrvatskom nogometu, koja bi mogla preliti čašu, jer je samovolja došla do vrhunca... Naravno, mislimo na odluku suca Damira Batinića na utakmici Cibalia – Dinamo. – Vidio sam kako je mojoj Cibaliji uskraćena radost jednog boda. A što reći, karavane prolaze, no sve ostaje isto – zaključio je Štimac. 