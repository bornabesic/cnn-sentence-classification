Hrvatska nogometna reprezentacija do 17 godina u susretu je 1. kola skupine A Europskog prvenstva kojemu je domaćin u Rijeci izgubila od Italije sa 0:1 (0:0). Najveću priliku u prvom poluvremenu Hrvatska je imala u 17. minuti kada je nakon igranja rukom Keana dobila slobodni udarac sa samog ruba kaznenog prostora. No, Franjić je slabio tukao i pogodio živi zid. Talijani su u prvih pola sata bili potpuno bezopasni, a onda je u 32. minuti njihov prvi napadač Kean izbio sam pred našeg vratara Kotarskog, ali je mladi vratar zagrebačkog Dinama odlično reagirao. Hrvatska je bolje otvorila i drugo poluvrijeme i činilo se kako je trebala dobiti kazneni udarac nakon prekršaja na Prširu, no portugalski sudac nije bio toga mišljenja. U nastavku utakmice Italija je bila mnogo bolji suparnik, ali Merola, Vignatoi Kean propustili su brojne izgledne situacije, dok je Dominik Kotarski bio uvjerljivo najbolji igrač naše selekcije. Ipak, u 78. minuti Moise Kean je svoju četvrtu veliku šansu pretvorio u pogodak, napadač Juventusa je sa 10-ak metara iskosa s desne strane pogodio suprotni kut nemoćnog Kotarskog. U prvoj utakmici ove skupine Španjolska je također na Rujevici preokretom svladala Tursku sa 3:2. Hrvatska će u 2. kolu igrati protiv Turske u subotu 6. svibnja također u Rijeci od 13.15 sati, dok će u 3. kolu igrati protiv Španjolske također u Rijeci 9. svibnja (12 sati). Plasman u četvrtfinale izborit će dvije prvoplasirane reprezentacije. HRVATSKA - ITALIJA 0:1 (0:0) HRVATSKA: Kotarski, Hlevnjak, Čolina, Nekić, Radić, Franjić, Kreković (Mitrović, 72), Hanuljak, Marin (Baturina, 76), Pršir (Krizmanić, 64), Šego ITALIJA: Ghidotti, Campeol, Rizzo Pinna (Biancu, 74), Anzolin, Bettella, Visconti, Caligara, Kean, Merola (Vignato, 65), Candela (Bellodi, 52), Portanova 