Nogometaši Leicestera, koji se u domaćem prvenstvu bore za opstanak, napravili su čudo u utorak plasiravši se u četvrtfinale Lige prvaka. Zaostatak 1:2 iz prve utakmice osmine finala protiv favorizirane Seville, na domaćem su terenu anulirali pobjedom 2:0 , a strijelci su bili Morgan (27) i Albrighton (54). Nedavna šok terapija, kada je otkaz dobio trener Claudio Ranieri koji ih je prošle sezone odveo do naslova prvaka Engleske, a naslijedio ga je njegov pomoćnik Craig Shakespeare, dala je rezultata. Nakon dvije pobjede u prvenstvu Engleske, lisci su napravili podvig plasmanom u četvrtfinale Lige prvaka.  Prvo poluvrijeme nije obilovalo prilikama, no u 4. minuti Sevilla je mogla povesti. Nasri se je našao u stopostotnoj prigodi, ali vratar Schmeichel obranio je svoja vrata.  U 27. minuti Leicester je dobio ono što je priželjkivao, priliku da iz prekida dođe do gola. Mahrez je ubacio na drugu stativu, a stoper Wes Morgan je koljenom pogodio mrežu.  Nakon vodstva domaćina, Sevilla je pojačala ritam, odlučnije je krenula prema golu protivnika, ali nije uspjela kreirati šansu iz koje bi došla do poravnanja.  U drugo poluvrijeme Sevilla je ušla s dvije promjene, trener Jorge Sampaoli uveo je Mariana Ferreiru i Jovetića. Gosti su navalili na gol lisaca, a u 53. minuti Escudero s 20-tak metara pogađa gredu.  No, samo minutu kasnije šok za Sevillu. Stoper Rami je loše ispucao loptu, koju je prihvatio Albrighton i s 13 metara zabio za vodstvo 2:0. Nakon toga domaćini su se još više povukli, iako su u 67. minuti mogli povećati vodstvo preko Vardyja.  U 73. minuti Schmeichel je spasio domaćine, obranivši udarac Correae, a minutu nakon toga Nasri je zaradio drugi žuti karton, pa je Sevilla ostala s igračem manje. No, to nije nimalo smanjilo njihov pritisak na gol domaćina i u 80. minuti dobili su priliku iz penala nakon što je vratar Schmeichel oborio Vitola. Ali, Schmeichel se odmah iz tragičara pretvorio u junaka, jer je obranio kazneni udarac Stevena N'Zonzija. Treba reći da je Schmeichel i u prvoj utakmici obranio penal.  Do kraja susreta Vardy nije iskoristio dvije čiste šanse, u 86. i 88. minuti, ali to se nije osvetilo liscima. 