Dugo se čekao derbi Hajduka i Rijeke kao jedna od ključnih utakmica u raspletu prvenstva i borbi za naslov prvaka. I Hajduk je Rijeci uspio uzeti dva boda. – Zanimljiv derbi, ne bih sad o nekoj kvalitativnoj razini, jer onda postanemo prestrogi, a za to nema potrebe. U derbiju je bilo pozitivnih i negativnih stvari, na kraju je 1:1 realno. Hajduk je puno bolje ušao u utakmicu, s energijom, dok je Rijeka izgledala kao bez želje da “zgazi” Hajduk, kako je to već znala činiti. Hajduk je pokazao želju, individualnu energiju, imao je inicijativu. Rijeka je bila bez Ristovskog i Vešovića, a ta desna strana inače je već dulje vrijeme najbolji dio Riječana – analizirao je derbi Krunoslav Jurčić. Vidio je naš nogometni stručnjak i loše stvari u Hajduku. Teško protiv agresije – Veliku šansu Rijeci dao je sam Hajduk, sve ono što se uči o izlasku zadnje linije Hajduk je radio obrnuto, nedopustivo su izlazili svih 90 minuta, ozbiljna momčad to bi kaznila, to je Rijeka dosad radila, no u ovom derbiju nije. I u prošlom kolu s Lokomotivom, pa i sad s Hajdukom, dojam je da Rijeka ima problema kad netko igra agresivnije protiv nje. – Svatko ima problem kad je suparnik agresivan. Lokomotiva je u prvom poluvremenu odigrala sjajno, ugodno me iznenadila, bila je jako blizu igračima Rijeke koji su ipak naviknuti na komotniju igru, lagano primanje lopte, kontrolu, distribuciju. Kad im je suparnik blizu, onda Bradarić i Mišić, koji su malo teretniji, imaju problem jer im treba više vremena za “obradu” lopte. Hamza i Savvas, dok su imali energiju, to su jako dobro radili protiv Rijeke, no nisu to mogli do kraja susreta. Problem Rijeke bili su Gorgon i Bezjak, nisu se dovoljno vraćali u defenzivi. Vidjeli smo i prekide u Poljudu, koliko je teško igračima kad se utakmica tako prekida? Dinamu rastu šanse – Veliki je to problem, uvijek sam prije Splita posebno pripremao igrače na to. To je kao time-out u košarci, prekine ti seriju, ako si nadmoćan, također te prekinu i sve može otići na drugu stranu – kaže Jurčić. Dinamo se primaknuo na četiri boda zaostatka, ovaj remi mogao bi poljuljati Rijeku u borbi za naslov prvaka. – Sigurno će joj biti teže nego dosad, nisu Riječani, ne samo igrači, nego i svi oko kluba, naviknuti na pritisak koji nosi borba za naslov, za razliku od Dinama. U Maksimiru klinci odmalena imaju taj pritisak, moraju pobjeđivati svaka tri dana. Dinamo se opet poigrao sa Splitom, momčad s Parka mladeži sada je stradala s 4:0, a mogla je i puno gore proći. – Baš sam komentirao u jednom društvu da je to najbolja utakmica za Dinamo. Kad imaš klince u momčadi, a vodiš 3:0, oni hoće još, hoće zabiti šest komada. I vidjeli smo krasnih poteza, udaraca, dvostrukih pasova, utakmica baš za uživanje. No, drugo je kad je tvrda utakmica, kad je 0:0, onda ipak trebaš iskusnije igrače – zaključio je Jurčić. >>Čeka nas drama i najneizvjesnija završnica HNL-a! Evo kakav raspored očekuje Rijeku i Dinamo 