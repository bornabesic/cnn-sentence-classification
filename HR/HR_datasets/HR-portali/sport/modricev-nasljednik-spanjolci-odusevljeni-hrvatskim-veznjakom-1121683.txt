Hrvatski nogometni reprezentativac Mateo Kovačić u subotu je iskoristio ozljede Luke Modrića, Casemira i Jamesa Rodrígueza te startao u početnoj postavi Real Madrida protiv Betisa. Kovačića je španjolska Marca nazvala nasljednikom Luke Modrića. "Bio bi klišej usporediti Luku Modrića i Matea Kovačića s obzirom na to da igraju na sličnim pozicijama, ali i zbog nacionalnosti. Mnogo rada odvija se iza scene koja oblikuje bivše Interovo čudo u Lukina nasljednika”, piše Marca pod naslovom “Stvarajući novog Modrića”. Así está fabricando Modric a su clon ➡️ https://t.co/1jHEtPhsXn pic.twitter.com/ojaj5ACmDx Kovačić je ovog ljeta bio na izlaznim vratima kluba, a sada je kod trenera Zinedinea Zidanea postao uvjerljiva Modrićeva zamjena. Hrvatski veznjak istaknuo je kako voli igrati na sredini terena s Tonijem Kroosom. – Toni je jedan od najboljih veznih igrača na svijetu. Osjećam se jako dobro kad igram s njim – rekao je 22-godišnji hrvatski vezni nogometaš. On je u subotu igrao 65. minuta u Sevilli, gdje je Real Madrid pobijedio Betis sa 6:1. – Jako smo dobro ušli u utakmicu i mislim da je to put kojim moramo ići te od početka krenuti dobro – rekao je Kovačić i dodao: – Uvijek želimo igrati ovako i pobijediti, ali ne ide uvijek sve onako kako želiš. Real Madrid ovim je prekinuo niz od četiri remija te ostao na drugom mjestu s 18 bodova, koliko ima i vodeći Atletico uz bolju gol-razliku. Ova dva kluba igraju krajem idućeg mjeseca veliki gradski derbi, a u Real Madridu nadaju se da bi se Modrić, nakon operacije lijevog koljena, do tada mogao oporaviti. Još uvijek je ozlijeđen i Brazilac Casemiro, no idući tjedan u Ligi prvaka protiv poljske Legije mogao bi zaigrati James Rodríguez. – Momčad je dobro, mislim da se svi osjećaju dobro, pobjeđujemo i to je najbitnije – završio je Kovačić. On je ove sezone sudjelovao u sedam utakmica Real Madrida odigravši 518 minuta. 