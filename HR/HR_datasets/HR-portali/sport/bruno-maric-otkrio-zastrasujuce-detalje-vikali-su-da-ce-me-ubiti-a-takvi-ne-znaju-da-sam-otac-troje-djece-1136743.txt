Hrvatski sudac Bruno Marić gostovao je na Z1 televiziji u emisiji Sport nedjeljom, urednika i voditelj Ante Breke. Osvrnuo se na naše suce: – Prvom polusezonom ne možemo biti zadovoljni. Bilo je utakmica u kojima jasno moramo reći da je bilo kako ne treba. To se mora promijeniti. No, nije pravedno okarakterizirati hrvatsko suđenje kao loše, na temelju tih nekoliko utakmica. Nogometni razgovori moraju se odvijati u prisustvu sudaca. Tako da oni koji gledaju nogomet ne misle da su to pripadnici nekakve sekte. Mi kad griješimo, mi smo tužni. Kada nema pogrešaka na utakmici, mi smo sretni. Javnost mora vidjeti da se i mi odričemo i da smo plaćeni ispod amaterske razine. Na pitanje za koga navija, Marić je kazao:  – Nikada ni za Dinamo, Hajduk ni Rijeku... Pa nek' se misle... Bilo je i riječi o Marićevu fotografiranju s čelnicima i igračima Dinama... – Bezbroj stvari bih promijenio i napravio drugačije da mogu vratiti vrijeme. Nakon finala kupa 2009. godine između Dinama i Hajduka počela je ona priča o Uefi. Tada je moje ime bespovratno ocrnjeno i ostao sam sinonim za ono što nije dobro. Jesam li se tada trebao sakriti u mišju rupu i reći: 'Pobijedili ste, maknuli ste jednog suca...' Jedino je Vladimir Gredelj, moj odvjetnik, imao m..a stati sa mnom i ući u bitku u kojoj smo mogli i glavu izgubiti. Izborili smo se i vratili. Onda su me ovi u Stobreču izmlatili, pa sam se opet vratio... U Stobreču su mi vikali da će me ubiti, a to je zastrašujuće u cijeloj priči. Dođu oni koji imaju 20 godina, ni ne znaju tko sam ja. Ne zanima njih što si otac troje djece, što sam dragovoljac Domovinskog rata i da ti je nogomet sporedna stvar... Priznao je da nikada ne bi sudio utakmicu Hajduka i Dinama. – Ne bih, jer navijač Hajduka meni ne vjeruje. Bolje da me nema. Ali svaka utakmica za mene je izazov. Da mogu vratiti vrijeme, ne bih sudio penal u 93. minuti na utakmici Hajduk – Dinamo. Ali dosudio sam ga u najboljoj vjeri. A na konstrukciju da pošteno suđenje u Hrvatskoj stoji pet tisuća eura kazao je: – To su idiotarije koje je teško komentirati. Ta informacija dolazi od onih koji kažu da je naša liga nikakva i kako bi super bilo da se potuku navijači Partizana i Dinama... 