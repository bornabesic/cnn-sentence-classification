U SUSRETU 35. kola Prve hrvatske nogometne lige Hajduk je pred pet tisuća gledatelja na Poljudu s velikih 6:0 svladao zaprešićki Inter. Junak Splićana bio je Marko Futacs koji je postigao čak četiri pogotka, dok su po jedan još dodali Nikola Vlašić i Fran Tudor. Ovom pobjedom Splićani su gotovo osigurali treće mjesto prvenstvene ljestvice, koje će i teoretski osvojiti već danas poslijepodne, ukoliko Osječani na Gradskom vrtu izgube od Dinama, s obzirom na to da, u slučaju istog broja bodova, imaju bolji omjer u međusobnim susretima. Pobjeda za ostanak Marija Branca Velika je to stvar za Hajduk, posebice što je sportski direktor Mario Branco jučer ponovio kako će podnijeti ostavku ukoliko Hajduk završi četvrti. Iako u biti nema nekakve značajne posljedične razlike, lijepo je čuti da se barem netko drži svojih principa, ali i obećanja. A ako se za nekog može reći da je jedan od najzaslužnijih za ovaj ipak primjetni napredak u odnosu na prošle sezone, onda je to Portugalac koji je napravio uistinu vrlo dobar posao u ljetnom prijelaznom roku. Njegov ostanak bio bi veliki dobitak za Bijele. Mađarski kapitalac kao najveći ulov Portugalca Osim što je doveo Hamzu Barryja i Antu Ercega, koji su nedvojbeno klasna pojačanja, najveći ulov Portugalca gorostasni je Mađar Marka Futacs, za kojeg su upućeni praktički od prvog treninga govorili da je napadač A klase. Kako je Futacs stigao nakon duge pauze i prilično nespreman, takve su izjave djelovalo prilično smiješno, međutim kako je vrijeme prolazilo, a ovaj se sve više približavao svom jastvu, postajalo je jasno da ti epiteti nisu bili bezrazložni. Futacs ruši desetljećima stare rekorde Činjenica je da dugo u HNL-u nismo gledali jednog fizički tako moćnog golgetera, a opet tako tehnički potkovanog koji zna vrsno podvaliti loptu. Futacs cijelo proljeće igra u sjajnoj formi, no ono što smo vidjeli u dvoboju protiv Intera, spada u znanstvenu fantastiku. Naime, četiri gola u jednom prvenstvenom susretu u dresu Hajduka posljednji je put postigao Tomislav Erceg prije čak 23 godine. Bilo je to davnog 14. listopada 1994. godine kada je ponajbolji golgeter u novijoj povijesti Splićana torpedirao Belišće. 25 godina Bijeli čekaju nasljednika Ardiana Koznikua Kao što je poznato, Futacs je nakon dvoboja s Interom preuzeo vodstvo na ljestvici najboljih strijelaca HNL-a, a ukoliko tu poziciju zadrži i nakon sljedećeg vikenda, bit će tek drugi takav koji dolazi iz redova Hajduka. Posljednji put to je pošlo za rukom Adrianu Koznikuu 1992.  Futacs je u subotu također postao treći najbolji strijelac Bijelih u jednoj sezoni otkako je neovisne Hrvatske. Na prvom mjestu sa 18 zgoditaka nalazi se Tomislav Erceg, drugo mjesto dijele Pralija, Kalinić i Ibričić sa 17, dok je Futacs treći sa 16. Preskočio je Koznikua, Vučka, Bubala, Deranju i Vukušića. Carrillo pronašao onaj rijetki začin koji dijeli momčadi od "momčadi" Iako je upravo Futacs nedvojbeni protagonist spektakularne subotnje pobjede, treba odati priznanje i španjolskom treneru Joanu Carrillu, koji je još jednom potvrdio da zna što radi i da je njegov Hajduk bez dvojbe nakon dugo vremena krenuo naprijed. Uvjerljiva pobjeda protiv Intera možda neće ući u TOP 10 najvećih u povijesti Hajduka, ali je svakako jedna od najuvjerljivijih otkako je HNL-a. Primat naravno drži Radnik iz Velike Gorice, koji je 94. izgubio s nedostižnih 10:0. Inače, posljednji put Hajduk je nekog svladao sa 6:0 u kolovozu 2014., kad je pao Zadar. Bijeli zabijaju kao na tekućoj vrpci Nadalje teško se uopće sjetiti kada je u posljednjih deset godina Hajduk u jednoj sezoni odigrao toliko efikasnih dvoboja. Naime, čak šest puta Bijeli su u aktualnom izdanju HNL-a postigli više od tri gola na susretu, dvaput četiri, dvaput pet (Split, Osijek) te dvaput šest (Cibalija, Inter). Ukupno su ove sezone u HNL-u postigli 68 golova u 35 utakmica, što je nešto manje od dva po susretu. Samo je dvaput Hajduk u posljednjih četvrt stoljeća zabio više golova. U sezoni 2013./2014. kad su postigli 71 u 36 susreta te 1993./1994. kad su u 34 susreta zabili 84 zgoditka. Dokazi da Splićani napreduju pod Španjolčevom palicom Gore smo istaknuli da je Hajduk pod vodstvom Marija Branca i  Joana Carrilla krenuo prema naprijed. Iako se to na prvi pogled ne čini, jer Hajduka opet nema u završnici Kupa, a visi mu i to treće mjesto na koje je godinama bio pretplaćen, puno je stvari koje govore suprotno. Kao što smo rekli, Hajduk je kao rijetko efikasan, a nedavno je nakon dugih osam godina upisao pet uzastopnih prvenstvenih pobjeda. Ništa manje važno nije i što je 68 osvojenih bodova najbolji rezultat Splićana od 2009. godine. Zekićev Osijek donio HNL-u prije potrebnu konkurentnost No čak ni to nije najvažnije, već ono što pomalo shvaća svaki navijač Hajduka - Bijeli već imaju definiran kostur momčadi za sljedeću sezonu i neće je morati navrat-nanos sklapati krajem lipnja. Zaista, nikada posljednjih deset godina, Hajduk nije ovako moćno djelovao u finišu prvenstva. Godinama ponavljamo da HNL nužno treba veću konkurentnost, a ovosezonski Osijek najbolji je primjer tome. Da im to ugodno iznenađenje Zorana Zekića već mjesecima ne puše za vratom, Bijeli bi odavno utonuli u proljetnu letargiju. Ovako pucaju od snage i motiva. Kakva lijepa i neobična slika...