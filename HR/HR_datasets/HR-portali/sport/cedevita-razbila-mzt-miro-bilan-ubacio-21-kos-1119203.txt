Košarkaši Cedevite su pod obručima u Domu sportova dočekala MZT. Igrači Veljka Mršića pobijedili su momčad iz Skoplja sa 82:61. Cedevita je vodila cijelu prvu četvrtinu, momci su kontrolirali utakmicu, a od početka su ih vukli Miro Bilan (21 koš) i Scotty Hopson (17). No, dok su cedevitaši poene skupljali na slobodnim udarcima, gosti su nas krenuli puniti tricama, Simonovski nam ih je pospremio čak pet. Od prve četvrtine gosti nisu imali vodstvo, a u trećoj je Cedevita jedno vrijeme imala prednost od 16 razlike. Gosti su uspjeli smanjiti zaostatak, ali na kraju pobjedu nisu izvukli. U Makedoniju lete bez bodova. Zagrepčane je prevodio Bilan koji je u statistiku upisao 16 poena, dok su goste predvodili Simonovski s 15 poena te Kloof sa 16. – Došli smo pobijediti, ali nismo. Poboljšali smo se u usporedbi s prijašnjim utakmica, ali cilj nam je pobijediti. Nadam se da ćemo biti bolji sljedeći put – rekao je razočarano Charlton Kloof. – Imali smo skraćenu rotaciju igrača, nedostaje nam puno igrača, ali igrali smo bolje nego u utakmici prije. Ovo nije igra koju smo očekivali. Mislim da će poslije utakmice s Cibonom biti određenih promjena u našem sastavu. Moramo igrati bolje i energičnije – prokomentirao je trener MZT-a Emil Rajković. Cedevita je tako upisala prvu pobjedu u tri utakmice, a Luka Babić zadovoljan je igrom. – Očekivali smo tešku utakmicu. Maknuli smo taj teret koji smo si nepotrebno stavili. U početku smo bili malo u grču. Počeli smo igrati kako smo trenirali, agresivni smo i imamo dobre kontranapade. Nisam bio zabrinut nakon prve dvije utakmice jer znam koliko treniramo i koliko imamo želje i volje. Te prve dvije utakmice nije bila naša prava slika – rekao je Luka Babić, koji je postigao 15 koševa i upisao dvije od četiri trice za Cedevitu. – Bilo je puno muke. U obrani smo bili dobri, ali radili smo neke pogreške, ostavljali smo igrače šutere poput Simonovskog. Napadački se vidjelo da tu ima straha, vidjelo se da idemo na silu. Na kraju smo se malo opustili. Zadovoljan sam i nadam se da će ova utakmica poslužiti da igramo bolje – rekao je trener Veljko Mršić i najavio Zadar s kojim Cedevita igra u četvrtom kolu. – Zadar igra lepršavo, opušteno, imaju dosta talentiranih igrača, imaju samopouzdanja. Treba biti jako ozbiljan. Moramo odgovoriti agresivnošću i energijom da bismo došli do izražaja. 