Nakon burnoga derbija u Maksimiru, u emisiji Sport nedjeljom na Z1 televiziji, urednika i voditelja Ante Breke, našli su se Dinamov direktor Tomislav Svetina te Rijekin zamjenik sportskog direktora Ivan Mance. – Kada tri ili četiri godine šutiš u vezi s nekim stvarima, onda jednom pukneš. Mi samo želimo čiste stvari – objasnio je Mance, a o Miškovićevoj ostavci rekao: – Jedini je u hrvatskom nogometu koji živi za nogomet, a ne od nogometa. Neovisan je, a u savezu je ionako radio samo formalno. – Vjerujem da je Mišković ostavku dao u afektu – rekao je Svetina, te zaključio: – Stići ćemo Rijeku, i bit će to najslađe osvojeno prvenstvo u posljednjih 12 godina! Prvu stvar u toj utrci već su učinili, povećali su preko noći maksimalni broj stranaca u HNL-u sa šest na osam. To je znak da u zimu u Maksimir dolaze novi legionari...  Mance je opet bio isključen u utakmici Dinama i Rijeke, pale su teške riječi i uvrede s obje strane. A u emisiji su se Dinamovi i Rijekini emisari i službeno pomirili stiskom ruke i zagrljajem... 