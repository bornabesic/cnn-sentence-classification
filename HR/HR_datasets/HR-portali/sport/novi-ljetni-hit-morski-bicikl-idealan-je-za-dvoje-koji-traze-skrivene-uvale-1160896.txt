Na splitskom Croatian boat showu, koji će se održati od 5. do 9 travnja, bečka tvrtka wHagn imat će promociju novog ljetnog hita – bicikla za vožnju po jezeru ili moru. Bicikli su djelo proizvođača Schillera i napravljeni su od nehrđajućeg čelika. Bicikl je s pontonima na napuhavanje dugačak četiri metra, ali je vrlo jednostavan za transport. – Sama konstrukcija bicikla prilično je lagana i može se nositi u jednoj ruci. Ispuhani pontoni stanu u malo veću torbu koja se nosi na ramenu. Dakle, u svakom trenutku vlasnik bicikla može se spustiti do neke plaže ili uvale, napuhati pontone i odvesti se u nepoznatom smjeru – rekla je Marija Strmotić, predstavnica tvrtke wHagn za Hrvatsku i Sloveniju. Brojni turisti koji masovno dolaze u Hrvatsku na godišnje odmore već su dobro upoznati s pedalinama. No vožnja biciklom po moru bit će jedno sasvim novu iskustvo. Morski bicikl idealna je zamjena za manje čamce, za one koji žele istraživati brojne male plaže. Ovaj je bicikl idealan i za ljude koji žive na nekom kopnu bližem otoku. Zašto? Jer mogu njime na posao. Ispuhavanje i napumpavanje pontona traje desetak minuta. A povratak kući s posla može biti senzacionalan. – Zamislite da se vraćate doma kada sunce zalazi, a vi ste na moru, na biciklu. Osjećaj je divan – rekla je Marija. A što ako zapuše jak vjetar, ako naiđu valovi? – Vjetar i valovi ne smetaju biciklu. Pontoni se ponašaju na valovima prilično stabilno – istaknula je naša sugovornica. A koliko se ljudi može voziti na morskom biciklu? – Dvoje bez problema. Netko može stati iza vozača i tako se voziti ili se može leći na jedan od pontona. I zato je ovaj bicikl savršen za dvoje koji žele istraživati skrivene uvale – rekla je Marija. Ovisno o snazi vozača, bicikl može ići najviše 11 kilometara na sat, što je zavidna brzina. – Bicikl je tako napravljen da jamči potpunu sigurnost vozača – naglasila je Marija. Za razliku od drugih motornih plovila, morski bicikl ne troši nikakvo gorivo, iznimno je tih i ne zahtijeva nikakvu prikolicu kao kada primjerice vozite na more čamac ili skuter. – Sigurno će se mnogi zapitati kolika je cijena jednog takvog bicikla? Ovisno o modelu, cijene su između 6 i osam tisuća eura. U tu cijenu dobijete bicikl, drvene pragove, dva pontona, pumpu, torbu s priborom. Ima i dodatnu opremu – pragove od ugljikovih vlakana, malo sidro, štap za ribolov, automatsku pumpu, pojas za spašavanje. Ako se nekakva tvrtka odluči kupiti nekoliko ovakvih bicikala i odluči ih rentati poput pedalina, vjerujem da se jedan bicikl sigurno može isplatiti za samo jedno ljeto. Ideja je da ovi bicikli poboljšaju i kvalitetu ljetovanja gosta u luksuznim hotelima koji bi s uvrštavanjem ovakvog oblika zabave sigurno dobili puno pluseva od gostiju – kaže Marija Strmotić. Svoju promociju bicikl će imati i 4. lipnja u Monacu kada će se pod pokroviteljstvom princeze Charlene održati Riviera Water Bike Challenge. Ukupno će se natjecati 40 sudionika koji će biti raspoređeni u desetak ekipa. U svakoj momčadi bit će po dva sportaša i dva amatera. Svoje sudjelovanje potvrdio je Nico Rosberg, lanjski pobjednik Svjetskog prvenstva formule 1, te najbolji grčki plivač Christos Fiotakis. Novčana sredstva prikupljena od ovog eventa ići će za financiranje preseljenja Monegaškog paviljona iz Expo Milana do Loumbile u Burkini Faso, gdje će biti rekonstruiran u dvoranu za trening. 