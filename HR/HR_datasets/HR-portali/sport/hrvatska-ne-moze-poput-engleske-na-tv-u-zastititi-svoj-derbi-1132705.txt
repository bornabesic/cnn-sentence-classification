Među više od sto zemalja koje će u subotu od 16.15 uživo emitirati TV prijenos španjolskog Clasica neće biti – Engleska. Naime, tamošnji nogometni savez iskoristio je pravo iz Uefina statuta za tzv. zatvorene sate od 15.45 do 18.15, odnosno zabranu prenošenja nacionalnim kućama inozemnih utakmica u terminima u kojima se igra domaće prvenstvo. Tako će Englezi Clasico dobiti u snimci na Sky Sportsu od 18.15. Je li se prema Clasicu na isti način mogao postaviti i Hrvatski nogometni savez te zaštititi hrvatski derbi Dinamo – Rijeka, koji je na rasporedu u subotu od 15 sati? – Mogli bismo to učiniti samo kada bi se utakmice naše lige i Clasico prenosile na nekoj od nacionalnih televizija, kao što je to svojedobno bio slučaj kada je HTV prenosio 1. HNL, a neke druge TV kuće englesko prvenstvo. Tada bismo morali ‘zatvorene sate’ najaviti Uefi još prije početka prvenstva, i to samo u slučaju kada bi se termin Clasica preklapao s barem 50 posto utakmica domaćeg natjecanja – objasnio je povjerenik Prve HNL Josip Brezni. Otkad se utakmice 1. HNL prenose na platformi MAXtv, koja se plaća, kao uostalom i utakmice španjolskog prvenstva, zatvoreni televizijski sati kod nas više nisu aktualni. Brezni kaže kako je termin utakmice Dinamo – Rijeka odredio 4. studenoga. Kick-off u 15 sati uobičajeni je televizijski termin naših prvoligaških utakmica, a usto subotnji sraz nosi etiketu visokoga rizika pa je poželjno da se barem dio utakmice odigra u dnevnom terminu. – Da je Clasico na nacionalnoj televiziji, onda bi možda utjecao na gledanost našega derbija. A ovako postoje ‘snimalice’, odnosno mogućnosti da se španjolski derbi pogleda u odgođenom terminu – kaže Brezni dodajući kako hrvatski derbiji na MAXtv-u imaju odličnu gledanost, kojoj može konkurirati samo jedna tako velika utakmica kao što je Barcelona – Real Madrid. Dinamu i Rijeci ne ide u prilog ni što se od u subotu od 13.30 igra i engleski derbi Man. City – Chelsea. Španjolci su termin Clasica prilagođavali azijskoj i američkoj publici. Tako će on, primjerice, u Tokiju početi u prihvatljivih 00.15, a u New Yorku u 10.15 sati. Dinamo i Rijeka posljednji su se put u Zagrebu sastali 21. veljače ove godine i tada je u Maksimiru zabilježen pristojan broj od 10.075 gledatelja. S obzirom na bogatu subotnju televizijsku ponudu i uvjete na Dinamovu stadionu, ponavljanje ovog broja bilo bi malo čudo.  