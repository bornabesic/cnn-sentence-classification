Dinamo je nastavio lov za vodećom Rijekom. Pobjedom u Parku mladeži plavi su došli na samo dva boda zaostatka za Kekovom družinom koja sutra na Rujevici (17 sati) igra protiv Hajduka. U 33. kolu Prve HNL Dinamo je pobijedio Split sa 1:0 pogotkom Hodžića u 55. minuti. Samo su tri boda u ovoj utakmici mogla zadovoljiti apetite maksimirske momčadi. Gosti su bili bolji u prvom poluvremenu, ali nisu uspjeli složiti akciju iz koje bi zabili pogodak. Jedinu pravu priliku imao je Gojak pet minuta prije odmora, kada je izašao sam pred vratara Splita, a njegov je udarac sjajno obranio Duka. Split je vrlo blizu pogotka bio u 52. minuti kada je Božo Mikulić iz slobodnog udarca s 30 metara pogodio gredu. Igrača Splita je uprava prošli mjesec suspendirala, a pomilovan je na zahtjev suigrača. I kada to već nije uspjelo Splitu, tri minute kasnije mrežu su zatresli plavi. Pivarić je ubacio s lijeve strane, Guilherme je loše iz voleja zahvatio loptu, na koju je natrčao Hodžić i pospremio je iza leđa vratara Duke. U 72. minuti Guilherme je pogodio vratnicu.  U sastavu plavih vratio se Sigali, koji zbog ozljede nije igrao skoro tri mjeseca. Splićani su bili dosta oslabljeni, u sastavu nije bilo Pešića, Pavlovskog, Tomičića, Vasilja i Merajića. Do kraja prvenstva Dinamo još igra kod kuće s Istrom (17. 5.) i u posljednjem kolu s Rijekom  (27. 5.), te gostuje kod Osijeka (21. 5.). U subotu Rijeka na Rujevici igra protiv Hajduka (17 sati), a onda je čekaju još dvoboji kod kuće s Cibalijom (21. 5), te gostovanja kod Slavena (17. 5.) i u Maksimiru. U utakmici 33. kola Prve HNL Cibalia je u Puli nadigrala Istru 1961 sa 2:1 (0:1). Puljani su došli u vodstvo pogotkom Mitrevskog (31.), ali su gosti u nastavku okrenuli rezultat. Cibalijin junak bio je Pervan koji  je u igru ušao u nastavku. U 60. minuti Pervan je izjednačio na 1:1, a 11 minuta kasnije asistirao je Baši za pobjedu. Poredak: Rijeka (-1) 79, Dinamo 77, Hajduk (-1) 62, Osijek (-1) 59, Slaven (-1) 38, Lokomotiva (-1) 36, Istra 33, Inter (-1) 25, Cibalia 19, Split 18.