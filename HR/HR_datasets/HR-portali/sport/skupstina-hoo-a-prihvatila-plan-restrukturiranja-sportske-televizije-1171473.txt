Skupština Hrvatskog olimpijskog odbora prihvatila je u ponedjeljak u Zagrebu plan financijskog i operativnog restrukturiranja Sportske televizije, kao i Projekt pripreme i sudjelovanja hrvatskih sportaša na Olimpijskim igrama u Tokiju 2020. godine.  Skupština je temeljem zaključaka Vijeća HOO jednoglasno podržala odluku kojom će SPTV odnosno HOO TV d.o.o. prihvatiti ponudu Erste banke Zagreb o jednokratnoj otplati svih kreditnih obveza HOO TV prema Privrednoj banci Zagreb za preostale obveze po četiri kredita u kojima HOO ima sudužništvo i izdane bianco-mjenice.  - Odlučili smo prihvatiti ponudu kredita Erste banke od tri milijuna eura, uz samo 3.9 posto kamata i otplatu na rok od 9 godina, uz poček od šest mjeseci jer smaramo da se radi o izuzetno povoljnim uvjetima, a uvažavajući interes i potrebu hrvatskog sporta da SPTV i dalje djeluje u interesu hrvatskog sporta. Tim sredstvima bismo zaključili nagodbu s Privrednom bankom i omogućili stabiliziranje poslovanja SPTV, od koje očekujemo da će u narednim godinama osigurati dovoljno sredstava za pokriće rashoda i uredno poslovanje uz podmirenje svih dospjelih obveza. To će donijeti značajne uštede, a sredstva za otplatu izdvajat će se isključivo iz vlastitih izvora HOO-a.Također, obnovljeni su razgovori o suradnji s Hrvatskom televizijom, a moram vas izvijestiti da postoji veliki interes čak dva velika investitora u taj naš projekt - kazao je predsjednik HOO-a Zlatko Mateša, koji je podsjetio i na početke te jedine televizije u vlasništvu jednog nacionalnog olimpijskog odbora.  - Naša ideja o SPTV-u je sjajno zaživjela na početku i 2013. godine smo imali čak višemilijunski prihod samo od marketinga. No, promjenom vlasti i dolaskom nove političke garniture započela je svojevrsna 'hajka' na SPTV koja je rezultirala time da su naši prihodi s 34 milijuna pali na ispod pola milijuna kuna. Bili smo prisiljeni otpuštati ljude i odustati od brojnih projekata, pa danas na SPTV-u radi samo 11 ljudi koji nadljudskim naporima omogućuju 24-satni program - kazao je Mateša.   Skupština HOO-a je usvojila i Projekt o pripremi u sudjelovanju hrvatskih sportaša na Olimpijskim igrama u Tokiju, a među značajnim promjenama je i povećanje olimpijskih stipendija. Tako će TOP olimpijski kandidati, a to su osvajači olimpijskih odličja, do Tokija primati stipendiju u iznosu od 7 tisuća kuna umjesto dosadašnjih pet tisuća, evidentnim olimpijskim kandidatima također s pet na 7 tisuća kuna od 2018. godine, potencijalnim olimpijskim kandidatima s tri na četiri tisuće kuna, a sportašima koje spadaju u predolimpijske kandidate isplatit će se stipendije u iznosu od 1500 kuna. U Projektu se navodi da bi ukupni troškovi priprema i nastupa hrvatskih sportaša na OI u Tokiju iznosili bi 51.1 milijuna kuna, od čega na trošak pripremnog razdoblja od 2017-2020. godine otpada 45.18 milijuna kuna, a trošak sudjelovanja na Igrama 5.925 milijuna.      Izmjenama i dopunama financijskog plana HOO-a za 2017. godinu preraspodijeljena su neutrošena sredstva iz izvora Državnog proračuna iz 2016. godine u iznosu od 1,15 milijun kuna. Prema novom planu uvećane su stavke pripreme i natjecanja nacionalnih sportskih saveza za 352 tisuće kuna, stipendije olimpijskih kandidata za ukupno 582 tisuće kuna te posebni projekti za poticanje i razvoj sporta za 100 tisuća kuna.