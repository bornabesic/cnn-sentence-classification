Foto: AFP FRANCUZ Stephane Peterhansel (Mini) pobjednik je 33. izdanja Relija Dakar u konkurenciji automobilista. Peterhanselu je to ukupno deseti trijumf na slavnom reliju, što ga čini najuspješnijim vozačem u povijesti ovog natjecanja.  Peterhansel (46) je šest puta bio pobjednik Dakara u konkurenciji motociklista, a nakon što se prebacio na četiri kotača trijumfirao je 2004., 2005. i 2007. godine. Ovogodišnje mu je slavlje prvo otkad se reli održava u Južnoj Americi.  Francuz je vodio većim dijelom ovogodišnje utrke, a kako je posljednja etapa bila praktički revijalnog karaktera, točnije vozilo se samo 29 kilometara od Pisca do Lime u Peruu, bilo je važno samo izbjeći nekakvu katastrofu s automobilom. Etapa je na koncu pripala Amerikancu Robbyju Gordonu (Hummer), a Peterhansel je u cilj ušao kao deseti. Bilo mu je to, međutim, i više nego dovoljno da u ukupnom poretku zadrži ogromnu prednost koja je na kraju iznosila 41 minutu i 56 sekundi ispred momčadskog kolege iz Minija, Španjolca Joana Rome. Treće je mjesto pripalo Južnoafrikancu Ginielu de Villiersu u Toyoti.  Veliki dan francuskog automoto sporta upotpunio je i Cyril Despres (37) koji je trijumfirao u konkurenciji motociklista. Vozaču KTM-a to je četvrta pobjeda na Reliju Dakar u karijeri, a osigurao ju je u subotu nakon što je preuzeo vodstvo u ukupnom poretku zahvaljujući velikim problemima koje je imao dotad vodeći branitelj naslova Marc Coma (KTM). Posljednju je etapu, inače, osvojio Norvežanin Pal Anders Ullevalster (KTM), dok je Despres bio deseti.  Despres je u ukupnom poretku ostavio Comu više od 53 minute iza sebe, dok je na trećem mjestu završio Portugalac Helder Rodrigues (Yamaha). Reli Dakar, 14. etapa, automobili: 1. Gordon (SAD / Hummer) 22:43 2. Leal dos Santos (Por / Mini) +0:21 3. Holowczyc (Polj / Mini) +0.38 ...  Ukupni redoslijed:  1. Peterhansel (Fra / Mini) 14:54:46 2. Roma (Špa / Mini) +41:56 3. De Villiers (JAR) +1:13:25 ...  Reli Dakar, 14. etapa, motocikli: 1. Ullevalseter (Nor / KTM) 22:26 2. Coma (Špa / KTM) +1:08 3.Svitko (Svk / KTM) +1:43 ...  Ukupni redoslijed:  1. Despres (Špa / KTM) 19:28:11 2. Coma (Špa / KTM) +53:20 3. Rodrigues (Por / Yamaha) +1:11:17