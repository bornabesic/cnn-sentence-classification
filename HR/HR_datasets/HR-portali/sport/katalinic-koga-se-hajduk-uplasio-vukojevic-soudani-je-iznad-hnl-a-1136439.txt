Golemo je bilo slavlje Dinamovih igrača nakon Soudanijeva prekrasnog gola i posljednjeg sučeva zvižduka. Bio je to zagrljaj veselja koji je poručio Riječanima: “Ne spavajte mirno, nismo se predali, vidimo se na proljeće”! Bivši dinamovac, Ognjen Vukojević, zbog ozljede je preskočio prvenstvenu utakmicu sadašnjeg kluba bečke Austrije i u Zagrebu je, u krugu obitelji, sa sinčićem Lukom u rukama, pogledao derbi. – Soudani je junak derbija, Alžirac je opet pokazao da je njegova klasa iznad vrijednosti Prve HNL! Bio je to siromašni derbi, u kojem Hajduk nije pokazao baš ništa, a Dinamo je igrao u intervalima i bio je bolji za taj jedan pogodak, za tu vrhunsku Soudanijevu klasu. Želi li Dinamo osvojiti naslov, mora svakako zadržati Soudanija i pojačati se s tri prava igrača. Jedan je od njih neprijeporno moj kum Eduardo da Silva, koji bi trebao biti vođa ove plave nadarene mladosti utjelovljene u Livakoviću, Benkoviću, Sosi, Ćoriću, Gojaku – nudi recept za plavo proljeće Vukojević, koji je prije dvije i pol godine igrao na Poljudu, kad je Dinamo također u sudačkoj nadoknadi dohvatio pobjedu, preokrenuvši 0:2 u 3:2: – Takve su pobjede neopisivo slatke, očito je da Hajduku pada koncentracija nakon tih silnih prekida i bakljada. Utakmica u Splitu standardno traje najmanje pet minuta duže... Zebec vrlo dobro sudio Je li ovo, dakle, bio autogol “Torcide”? – Ne znam, ali znam da ti prekidi ne odgovaraju ni Hajduku ni Dinamu, a i kvare ukupni dojam derbija, koji je opet razočarao. Kako ste vidjeli suđenje? - Tjedan dana pričalo se samo o suđenju, a Zebec je svoj posao dobro odradio – govori Vukojević. Višekratni Hajdukov legendarni trener, Ivan Katalinić, slično je vidio utakmicu kao i Vukojević: – Bio je to loš derbi, posebno u prvom dijelu. Hajduk se od prve minute opredijelio na defenzivu, zgusnuo je sredinu i tražio priliku u “polu-kontri”, ali nije imao brze igrače za takvu igru. Dinamo je, pak, bio strpljiv, imao je izraženiju želju za pobjedom i vrhunska reakcija konkretnog Soudanija presudila je derbi – smatra Katalinić. Je li Dinamo zasluženo pobijedio? – Dinamo je bio bolji! I nema veze je li zabio u 93. minuti, mogao je zabiti i u prvoj. Plavi su imali veću želju i nije mi jasno zašto je Hajduk odustao od svoje inače uobičajene igre, od juriša u prvih pola sata, ma protiv koga igra! Očito je Hajdukov cilj bio samo da ne izgubi... Pala im koncentracija Zašto Hajduk na Poljudu gubi utakmice od Dinama u sudačkoj nadoknadi, nije ovo prvi put? – Događa se to. Gledajte, pa Dinamo je imao posjed lopte čak 64 posto, logično je onda da u završnici utakmice pada koncentracija momčadi koja je u podređenom položaju. Međutim, ponovit ću, mogao je taj gol pasti i u prvoj minuti, nevažno je kad je pao, jer Dinamo je bio bolji! Hajduk me razočarao, jer se ovaj put nije ni smio ni trebao plašiti ovakvoga Dinama, koji cijelu jesen traži formu. 