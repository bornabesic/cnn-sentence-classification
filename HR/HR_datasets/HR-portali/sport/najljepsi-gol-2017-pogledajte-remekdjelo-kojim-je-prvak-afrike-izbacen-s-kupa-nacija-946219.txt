Screenshot: Youtube OBALA BJELOKOSTI, branitelj naslova prvaka Afrike, nije uspjela proći skupinu na Kupu nacija u Gabonu, jer je u zadnjem kolu izgubila 0:1 od Maroka. U dvoboju izravnih suparnika za plasman u četvrtfinale, Obali Bjelokosti igrala je samo pobjeda, dok je Maroku bio dovoljan i bod. Ali, uzeo je sva tri i to prekrasnim golom Rachida Aliouia, koji je u 64. minuti s oko 25 metara perfektno nanišanio i savladao vratara Sylvaina Gbohouoa neobranjivom "kiflom", udarcem koji poput Beckhamovih ili Srninih centaršuteva iz najboljih dana neuhvatljivo bježi golmanu. Alioui, 24-godišnji napadač francuskog drugoligaša Nimesa, inače se ne može pohvaliti osobitim golgeterskim brojkama, jer do sada je u karijeri postigao za špicu siromašnih 25 golova u 130 utakmica, ali zato mu ovaj gol vrijedi barem koliko svi do sada. U drugom susretu ove skupine Kongo je pobijedio Togo 3:1 i tako osvojio prvo mjesto. Golove su postigli Junior Kabananga (29), Ndombe Mubele (54) i Paul-Jose Mpoku (80), a strijelac za Togo bio je Kodji Laba (69). Tablice vam donosi SofaScore - rezultati uživo