HAJDUK je u utakmici 35. kola HNL-a pregazio zaprešićki Inter s čak 6:0, a junak susreta bio je Mađar Marko Futacs koji je zabio čak četiri gola i sad je sa 16 pogodaka na vrhu ljestvice najboljih strijelaca. Ima jedan više od Franka Andrijaševića iz Rijeke te Dinamovog Armina Hodžića. Po gol su još zabili Vlašić i Tudor, a valja reći da su Bijeli zabili pet golova u razmaku od samo 17 minuta (od 52 do 69.) Hajduk i Osijek bore se za treće mjesto i bolju početnu poziciju u kvalifikacijama za Europa ligu. Hajduk kolo prije kraja ima 66 bodova, a Osijek koji ima 63 svoju utakmicu 35. kola igrat će sutra od 17 sati u Gradskom vrtu gdje će dočekati Dinamo. U prvom susretu kola Lokomotiva je pobijedila Slaven Belupo sa 2-1 (1-0) i tako osigurala peto mjesto na ljestvici. Kolo prije završetka prvenstva Lokomotiva ima 43 boda, a šesti Slaven Belupo 38.  Lokomotivu je u vodstvo doveo Majer (44-11m), izjednačio je Ivanovski (50), ali u završnici je pobjedu zagrebačkom sastavu sretnim golom osigurao Capan (82). U nedjelju su na programu utakmice Osijek - Dinamo (17 sati) i Rijeka - Cibalia (19 sati), a Rijeka bi mogla osvojiti svoj prvi naslov prvaka u klupskoj povijesti ukoliko svlada Cibaliju ili Dinamo izgubi u Osijeku.