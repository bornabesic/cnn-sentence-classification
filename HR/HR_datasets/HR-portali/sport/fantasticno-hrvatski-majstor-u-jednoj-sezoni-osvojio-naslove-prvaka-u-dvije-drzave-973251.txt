Foto: Twitter BEŠIKTAŠ je novi-stari prvak Turske. Crni orlovi na jugu Turske slavili su 4:0 kod Gaziantepspora i tako su kolo prije kraja prvenstva i matematički osigurali titulu. Pitanje pobjednika Bešiktaš je riješio još u prvom poluvremenu. Babel je u 6. minuti pogodio za vodstvo gostiju, da bi Ozyakup u 39. minuti udvostručio prednost Bešiktaša. U nastavku susreta, Bešiktaš je ovjerio pobjedu. Talisca je u 66. minuti povisio na 0:3, a isti igrač postavio je i konačnih 0:4. Hrvatski reprezentativni stoper i član turskog prvaka Matej Mitrović nije konkurirao za utakmicu, ali mu se ostvarila želja da je ove sezone osvojio dva naslova prvaka -  s Rijekom i Bešiktasem.