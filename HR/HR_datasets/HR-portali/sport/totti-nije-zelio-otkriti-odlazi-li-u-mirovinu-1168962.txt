Legendarni kapetan talijanskog prvoligaša Rome Francesco Totti (40) nije želio potvrditi kako na koncu ove sezone odlazi u igračku mirovinu. - Hoće li moj posljednji susret biti 28. svibnja ? Ne znam - kazao je Il capitano. Totti nije želio komentirati riječi sportskog direktora Monchija koji je prije nekoliko dana kazao kako će Totti od iduće sezone preuzeti dužnost jednog od direktora. Kapetan vučice samo se nasmijao na pitanje želi li komentirati Monchijev istup. - Dogovorili smo se kako će ovo biti njegova posljednja sezona i da će potom nastaviti raditi kao direktor u klubu. Želim ga pored sebe jer će me naučiti što Roma ustvari jest - kazao je Monchi koji je prošloga mjeseca stigao na poziciju sportskog direktora Rome nakon što je uspješno obnašao tu dužnost u Sevilli. Totti je u dresu Rome debitirao još 1993. godine i cijelu karijeru je na proveo na Olimpicu. U Rominom dresu je sakupio 783 nastupa postigavši 307 golova. S Romom je osvojio naslov prvaka Italije 2001. godine i dva uzastopna Kupa 2007. i 2008. dok je s reprezentacijom Italije osvojio naslov svjetskog prvaka 2006. Zanimljivo, čak osam puta je s Romom bio drugi u prvenstvu, a pet puta je drugi u Kupu. 