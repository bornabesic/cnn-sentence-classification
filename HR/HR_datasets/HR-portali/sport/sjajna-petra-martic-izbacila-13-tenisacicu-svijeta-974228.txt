Foto: Hina HRVATSKA tenisačica Petra Martić, koja je iz kvalifikacija stigla do glavnog ždrijeba Roland Garrosa, igrat će u 3. kolu drugog Grand Slam turnira sezone, nakon što je u 2. kolu nadigrala 13. tenisačicu svijeta Amerikanku Madison Keys s 3:6, 6:3, 6:1. . Tenisačica iz Duća ponovno je zablistala na turniru na kojem je ostvarila najbolji Grand Slam rezultat u karijeri, kad je 2012. godine stigla do osmine finala, a za ponavljanje tog dometa borit će se u subotu protiv Latvijke Anastazije Sevastove, 17. nositeljice ovogodišnjeg Roland Garrosa. Do najveće pobjede još otkako je 2012. godine na turniru u Tokiju svladala Petru Kvitovu, tada 5. tenisačicu svijeta, 26-godišnja Petra Martić stigla je velikim preokretom, nakon što je izgubila prvi set. U drugom je povela 4:1, ali je Keys uspjela vratiti 'break' zaostatka i smanjiti na 4:3. No, od tog trenutka Martić je osvojila osam od preostalih devet gemova i nakon 99 minuta pobjednički podigla ruke u zrak. Treba istaknuti i da je Keys u stanci između drugog i trećeg seta zatražila pomoć fizioterapeuta, zbog problema sa zglobom zapešća lijeve ruke te do kraja meča nije mogla udariti dvoručni bekend, što je bio preveliki hendikep protiv raspoložene hrvatske tenisačice. Nesretna američka tenisačica je meč završila sa 51 neforsiranom pogreškom, nakon što ih je u prvom setu imala samo 13. Martić će za mjesto u osmini finala igrati protiv Latvijke Anastazije Sevastove koja je u 2. kolu sa 6-3, 6-0 nadigrala Kanađanku Eugenie Bouchard. Naša i latvijska tenisačica se nikada prije nisu sastajale. Petra Martić ostala je jedina hrvatska predstavnica u pojedinačnoj konkurenciji, nakon što je u četvrtak Poljakinja Magda Linette sa 6-0, 7-5 nadigrala Anu Konjuh.