Od sva tri finala ovo je bila naša najbolja utakmica, rekao je Luka Modrić nakon još jedne nevjerojatne utakmice u dresu Real Madrida. I ne samo da je tri finala Lige prvaka Luka igrao, on je u sve tri utakmice izašao kao pobjednik i u svojoj vitrini ima nešto što niti jedan Hrvat prije njega nije uspio - tri naslova. Imala je Hrvatska i prije sjajnih igrača u velikim klubovima, ima ih i danas, osvajali su Hrvati i prije Ligu prvaka, no nikad nitko prije Luke nije igrao toliko značajnu ulogu u jednom tako velikom klubu kao što je Modrić ima u Realu posljednjih godina. Bez njega je vezni red nezamisliv, o njemu se priča kao najboljem veznjaku današnjicu, Luka i jednog od najboljih nogometaša svih vremena Cristiana Ronalda čini boljim igračem pa s razlogom možemo postaviti pitanje - Je li Luka Modrić najveći hrvatski nogometaš u povijesti?