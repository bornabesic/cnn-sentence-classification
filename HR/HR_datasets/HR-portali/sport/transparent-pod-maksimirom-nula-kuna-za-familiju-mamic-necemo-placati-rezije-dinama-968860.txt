NA današnjoj akciji za medije koja se održala ispred stadiona Maksimir, članovi koalicije Zagreb je NAŠ!-Nova ljevica-Orah-Radnička fronta-Za grad razvili su transparent s porukom “0 kuna za familiju Mamić” i tako najavili poteze koje će učiniti po pitanju financiranja Dinama kada uđu u institucije vlasti.  Nakon akcije medijima su se obratili Tomislav Tomašević, zajednički gradonačelnički kandidat  koalicije, Mate Kapović iz Radničke fronte te Iva Ivšić iz platforme “Zagreb je NAŠ!”.  Tomislav Tomašević osvrnuo se na trenutni problem financiranja Dinama i najavio buduće poteze: “Prošle godine prihodi GNK Dinamo bili su čak oko 500 milijuna kuna, od čega je oko 300 milijuna kuna došlo od transfera igrača. Unatoč tome, Grad Zagreb i mi, odnosno porezni obveznici, financirali smo Dinamu oko 24 milijuna kuna, od čega je čak oko 7 milijuna kuna išlo na plaćanje Dinamovih režija koji besplatno koristi maksimirski stadion u gradskom vlasništvu. Jučer smo mogli vidjeti suđenje braći Mamić, odnosno ročište za potvrđenu optužnicu zbog izvlačenja 116 milijuna kuna iz Dinama i zbog utaje poreza od 12 milijuna kuna. Apsolutno je nedopustivo da mi, porezni obveznici, financiramo režije i druge troškove Dinamu dok se obitelj Mamić bogati na ovom privatnom biznisu. Dinamo ne objavljuje svoja financijska izvješća, a isto tako krši i Zakon o udrugama jer nema demokratsko upravljanje unutar NK Dinamo. Kada uđemo u institucije vlasti, Dinamo neće dobiti niti jednu kunu iz gradskog proračuna dok konačno ne počne poštivati Zakon o udrugama i Zakon o sportu, a čak i tada ćemo smanjiti financiranje Dinama i ostaviti samo financiranje omladinske škole, nikako potporu za profesionalni sport, a kamoli plaćanje režija”, izjavio je Tomašević. Tomašević se također osvrnuo na loše stanje u kojem se nalazi Dinamov stadion: “Kao što znate, oko 500 milijuna kuna potrošeno je od 90-ih do danas na uređenje stadiona. Možemo to nazvati uređenje pod navodnicima jer nemamo ni riješene sanitarne čvorove, a nemamo ni krov pa građani Zagreba riskiraju upalu pluća ako je kišno i hladno vrijeme poput ovog danas. Napravit ćemo reviziju da se vidi koliko je potrebno uložiti da bi se stadion priveo svrsi ili eventualno izgraditi novi stadion na ovoj ili nekoj novoj lokaciji. Ono čime ćemo se pritom voditi je ekonomska isplativost kako bismo konačno imali stadion kakav zaslužuje grad Zagreb”, izjavio je Tomašević. Postoje klubovi koje ne vode tajkuni Mate Kapović rekao je kako Dinamo formalno nije privatiziran, no de facto jest jer ga koriste isključivo braća Mamić za svoje džepove i svoj profit. “U Europi, svijetu, pa i u Hrvatskoj, imamo primjere gdje klubom ne upravljaju tajkuni ili nogometna mafija već navijači i lokalne zajednice. Neki navijači u Europi i svijetu su se za to već izborili i u tom smislu podupiremo borbu navijača Dinama i drugih navijača koji žele da lokalna zajednica i navijači preuzmu upravljanje nad svojim klubom, a ne tajkuni da se oni samo na tom klubu bogate”, rekao je Kapović. Nedopustiv je položaj rekreativnog sporta  Iva Ivšić, kineziologinja i članica platforme "Zagreb je NAŠ!", ukratko je predstavila program za sport Platforme: “U programu za sport naglasak stavljamo na javni sport za sve kategorije, odnosno na rekreativni sport široko uključiv za sve dobne i socijalne kategorije, osobito za djecu i mlade. U Programu javnih potreba u sportu Grada Zagreba smatramo da prioritet moraju biti upravo ove kategorije i nedopustivo je da vrhunski sport ima prioritet u odnosu na rekreativni sport i sport za djecu. Kada konkretno govorimo o sportu za djecu i mlade, smatramo da taj dio sportskih programa mora biti javan i dostupan svakom djetetu u Zagrebu. Na tragu toga smatramo da je potrebno ukinuti plaćanje sporta u vrtićima, unaprijediti školski sport, reći ne vaučerima jer oni zapravo mogu dodatno pospješiti komercijalizaciju sporta, i reći ne komercijalizaciji sporta i sportskih programa za djecu i mlade”, rekla je Iva Ivšić.