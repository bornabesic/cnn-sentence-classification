Popis NBA zvijezda koje će se staviti na raspolaganje američkom izborniku Mikeu Krzyzewskom za Olimpijske igre u Rio de Janeiru sve je kraći, pogotovo u vanjskoj liniji, gdje su nakon Stephena Curryja nastup u subotu otkazali James Harden i Russell Westbrook. U priopćenju koje objavio Hardenov klub Houston Rockets, član zlatne američke reprezentacije s posljednjeg SP-a u Španjolskoj 2014. naveo je da se "nada kako će dobiti priliku ponovno predstavljati SAD u budućnosti", ali nije istaknuo razlog za otkaz, poput Anthonyja Davisa, Blakea Griffina i LaMarcusa Aldrigea koji su odustali zbog ozljeda. Predsjednik Američkog košarkaškog saveza Jerry Colagnelo još uvijek nije zabrinut, a očekujući ovakav scenarij na inicijalni popis kandidata za nastup u Riju stavio je imena čak 31 košarkaša. No, kad se već spomenutim imenima košarkaša koji su odustali dodaju Chris Paul i John Wall, na popisu kandidata ostala su 23 igrača. "Imamo još dovoljno vremena za razgovore i dubinsko istraživanje raspoloženja igrača. Znat ćemo na vrijeme koji su košarkaši spremni staviti se na raspolaganje, a koji će ostati po strani", izjavio je Colagnelo koji konačan popis 12 igrača za nastup u Riju namjerava objaviti 27. lipnja. Među onima koji se još nisu izjasnili je i LeBron James, a ne treba očekivati da će vođa Clevelanda to učiniti prije nego što završi finalna NBA serija s Golden Stateom, u kojoj su Cavaliersi suočeni s još jednim bolnim porazom uoči pete utakmice u Oaklanu, u noći s ponedjeljka na utorak. Jamesu bi u Riju imao priliku po četvrti put zaigrati za reprezentaciju SAD-a na olimpijskim igrama, na kojima je debitirao 2004. u Ateni kao 19-godišnjak i osvojio samo brončano odličje u reprezentaciji pod vodstvom Larryja Browna koji mlađahnom LeBronu nije dao mnogo prostora na tom turniru. Ovo su imena preostala 23 kandidata za nastup u Riju, gdje će momčad pod vodstvom Mikea Krzyzewskog loviti treće uzastopno zlato: Carmelo Anthony, Harrison Barnes, Bradley Beal, Jimmy Butler, Mike Conley, DeMarcus Cousins, DeMar DeRozan, Andre Drummond, Kevin Durant, Kenneth Faried, Rudy Gay, Paul George, Draymond Green, Gordon Hayward, Dwight Howard, Andre Iguodala, Kyrie Irving, LeBron James, DeAndre Jordan, Kawhi Leonard, Damian Lillard, Kevin Love, Klay Thompson. Najviše problema Amerikanci imaju s popunjavanjem pozicije razigravača, gdje su ostali na tri imena: zvijezdi Clevelanda Kyrieju Irvingu, najboljem igraču SP-a 2014., vođi Portlanda Damianu Lillardu koji je kao posljednji otpao s popisa za to natjecanje i posljenji je uvršten na popis kandidata za Rio te Mikeu Conleyju iz Memphisa koji poput Lillarda ima priliku za debitantski nastup u dresu SAD-a. Amerikanci će u brušenju forme za Igre odigrati pet pripremnih utakmica: 22. lipnja protiv Argentine u Las Vegasu; 24. lipnja u Los Angelesu protiv Kine, a isti ih suparnik čeka i 26. lipnja u Oaklandu; 29. lipnja u Chicagu suparnik Amerikancima bit će Venezuela, a 1. kolovoza u Houstonu će odmjeriti snage s Nigerijom.  Mikeu Krzyzewskom će u 'akciji Rio' asistirati trener košarkaša sveučilišta Syracuse Jim Boeheim te dvojica stručnjaka iz NBA lige, trener Minnesota Timberwolvesa Tom Thibodeau i trener Oklahoma City Thundera Monty Williams.