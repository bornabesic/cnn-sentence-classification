Dvije u Houstonu dobili su Rocketsi, a Russell Westbrook neumorno je trpao protivnički koš i - skupljao frustracije. Koliko god je bio dobar, nije bilo dovoljno. Pa je u prvoj domaćoj utakmici malo promijenio ploču. Opet je, naravno, došao do triple-double učinka, to valjda niste sumnjali, ali ipak je malo "potegao ručnu". I pustio i drugima da igraju. - Rekao sam i nakon prošle utakmice, jednostavno moram više vjerovati suigračima tijekom svih 48 minuta utakmice. To sam i napravio, a dečki su bili sjajni od prve do posljednje sekunde - pohvalio je ostatak momčad Westbrook nakon 32 koša, 13 skokova, 11 asistencija, tri ukradene lopte... Baš i ne zvuči kao da su svi ostali junaci ove pobjede, ali ajde... Taj Gibson ubacio je 20 koševa, po 12 su dodali Roberson i Oladipo, a RW je u 38 minuta na parketu ispalio samo jednu jedinu tricu. S druge strane, James Harden ih je ispucao čak 12, pogodio četiri i došao do 44 koša. Što je odlična brojka, ali je za tri premalo. Naime, posljednja lopta bila je u njegovim rukama, kreirao si je prostor za šut, pucao i - promašio. Lou Williams (22 koša), Ryan Anderson (18) i ostatak društva, jasno, nisu bili opcija da završe zadnji napad. Što i ne čudi osobito, Hardern je do 44 koša došao uz samo 21 potrošenu loptu, imao je preko 50 posto šuta iz igre, što je čudesan učinak. Baš kao i onih 18-18 iz slobodnih bacanja. - Sad moramo pogledati sve što smo dobro radili u ovoj utakmici, to ponoviti, a ispraviti ono loše. I pokušati biti još bolji, jer ova se serija može razvijati u nekoliko smjerova. Napravit ćemo sve da se razvije u našem smjeru - kazao je Westbrook. Houston ima 2-1, Oklahoma je sad itekako u igri... Celticsi su u Chicago stigli nakon šokantna dva domaća poraza od Bullsa, bili su u dubokoj rupi, a uoči treće utakmice stigla je vijest koja im je olakšala povratak u seriju. - Rajon Rondo neće igrati nekoliko tjedana zbog puknuća kosti u palcu - objavili su iz Bullsa nekoliko sati uoči utakmice. Bez svog prvog playmakera Bullsi nisu izgledali nimalo impresivno i zapravo su pali bez pravog otpora. Završilo je 104-87, iako je sve do početka treće četvrtine izgledalo kao da će to ponovno biti utakmica na jednu loptu. Nije bila, Celticsi su do kraja treće dionice otišli na dvoznamenkastu prednost i to rutinski održavali do kraja. Nitko ovaj put nije posebno iskočio u sastavu Celticsa, Al Horford je ubacio 18, uz osam skokova i šest asista, Jae Crowder je dodao 16, Isiah Thomas također 16, uz devet asistencija, Avery Bradley 15... Kod blijedih Bullsa Dwyane Wade 18, Jimmy Butler 14, a Robin Lopez 12. Neobičnu utakmicu odigrali su LA Clippersi i Utah Jazz u Salt Lake Cityju, a na kraju su kao pobjednici izašli Clippersi. Nakon ovih 111-106 imaju 2-1, vratili su "break" koji su izgubili porazom pred svojim navijačima, iako je tu moglo biti svega... Dugo je Utah vodila, imala i dvoznamenkastu prednost u dobrom dijelu utakmice, no Clippersi su se polako približavali i nekih osam minuta prije kraja - dodali gas. Utah u sljedećih gotovo šest minuta nije zabila ni koša, Clippersi su napravili seriju 15-0 i stekli ključnu prednost. No lako se moglo dogoditi da ni to ne bude dovoljno. Sedam sekundi prije kraja Clippersi su imali samo koš viška (106-105), a činjenica da su u tih preostalih sedam sekundi gosti iz Los Angelesa zabili pet i primili jedan koš govori da je to bila prava play-off završnica, s gomilom slobodnih bacanja i faula. I, usput rečeno, jednom nepriznatom tricom. Boris Diaw je, kod 108-105, pod faulom zabio tricu koju suci nisu priznali jer se faul dogodio ranije. Dobio je dva bacanja, pogodio jedno i nije više bilo šanse za povratak. Gordon Hayward odigrao je briljantnu utakmicu za Jazz, ubacio je 40 koševa, George Hill dodao je 26, a Joe Johnson 15 koševa, dok je Clipperse predvodio inspirirani Chris Paul - 34 koša, deset asistencija i sedam skokova. DeAndre Jordan pomogao je sa 17 poena i 13 skokova, Luc Mbah a Moute dodao je 15. Dovoljno za veliku, vrijednu pobjedu u gostima. 