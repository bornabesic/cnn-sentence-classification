Igor Tudor blizu je otkaza nakon 1:3 poraza Galatasaraya od Kasimpase. U ponedjeljak bi klupski čelnici mogli donijeti odluku, pišu Turci.     - Predsjednik mi je rekao nakon utakmice što misli, ali to ostaje među nama. Loše smo igrali. Milijun posto sam siguran da nije problem u treneru, nego u tenzijama u Galatasarayju. Neću otići iz kluba - poručio je Tudor. Hrvatski trener u Galatasaray je stigao 15. veljače, no u deset utakmica osvojio je samo 13 bodova gubivši derbije protiv vodećih momčadi - Bešiktaša, Fenerbahčea i Basaksehirspora.  Galatasaray nakon 30 kola na četvrtom mjestu ima četiri boda više od petog Trabzonspora i prijeti mu da izgubi i mjesto u Europskoj ligi.  A navikli smo na dobre vijesti iz Francuske, barem kada je Ivan Santini u pitanju. Napadač Caena, svojoj je momčadi donio važna tri boda na gostovanju kod Toulousea (1:0). Santini je zabio u 58. minuti, a nakon ove važne pobjede Caen je na 16. mjestu s 36 bodova. Dva mjesta niže i s tri boda manje nalazi se Dijon koji je u zoni ispadanja iz lige. Šahtar je došao do desetog jubilarnog naslova prvaka Ukrajine domaćom pobjedom 3:2 nad Zorjom. Od tih deset Darijo Srna osvojio je devet, a danas je asistirao dok je Šahtar lomio goste i poveo s 3:0 golovima Ferreyre u 38., Islajlija u 52. i Ordeca u 55. minuti. Harartin u 80. i Bonaventure u 88. su smanjili, a Šahtar nakon 28 kola ima 17 bodova više od kijevskog Dinama. Idući cilj: dvostruka kruna nakon finala kupa protiv najvećeg rivala. 