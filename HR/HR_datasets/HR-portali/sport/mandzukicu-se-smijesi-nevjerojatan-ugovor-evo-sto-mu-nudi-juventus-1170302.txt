Hrvatski napadač Mario Mandžukić neizostavni je član udarne postave finalista Lige prvaka, Juventusa, pa mu je klub, prema pisanju Tuttosporta, ponudio produljenje ugovora uz znatno bolje uvjete. Čelnici stare dame nude mu ostanak u Torinu do 2020. godine te povećanje godišnje plaće sa 3,5 na 5 milijuna eura. Kad bi Mandžo pristao na nove uvjete, postao bi četvrti najplaćeniji hrvatski igrač nakon Luke Modrića, Dejana Lovrena i Ivana Rakitića. A Juventusovu momčad uoči večerašnjeg finala talijanskog Kupa, kao i momčad Lazija, na posebnoj audijenciji primio je papa Franjo, inače veliki ljubitelj nogometa. Sve ih je blagoslovio te poručio: – Želio bih čestitati igračima Lazija i Juventusa, ne samo zbog sjajnih rezultata već i zbog toga što su omiljeni među navijačima. Zato imaju odgovornost promicati autentične sportske vrijednosti.   