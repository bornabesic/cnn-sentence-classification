Nikola Vlašić došao je jutros na Poljud kako bi s kapetanom Zoranom Nižićem te nekolicinom starijih igrača Hajduka, čelnicima kluba i obitelji položio vijenac na spomenik Bernardu Vukasu, koji bi, da je živ, danas proslavio 90. rođendan.  - Čast mi je biti ovdje, pokloniti se najboljem igraču u povijesti Hajduka - kazao je Vlašić, koji uživa u lijepim trenucima. Upisao je 100. nastup, pobjedu protiv Dinama u Maksimiru, Hajduku ide dobro... - Nema nam gorega nego se vraćati s gostovanja nakon poraza. Kad dobijemo, svi su veseli, svima je lakše ući u autobus, i to nam je uvijek dodatni motiv. Da smo imali malo više sreće, mogao je taj niz biti i duži, ali propustili smo neka vodstva... Sada gledamo samo unaprijed, i želimo taj niz nastaviti i protiv Osijeka - rekao je Vlašić i dodao: - Vjerujem da će to biti jako dobra utakmica, u kojoj se nadam da ćemo mi slaviti. Pozivam naše navijače da nas dođu podržati, da zajedno pobijedimo Osijek. Ovo nam je prilika za uzvrat, jer su nas oni zadnji pobijedili u ovom prvenstvu.  Hajduk je u lijepom nizu pozitivnih rezultata, a razloge pozitivne transformacije momčadi Vlašić pronalazi u radu.  - Svaki dan naporno radimo, uigravamo se, trener nas uči da moramo više vjerovati, i da će nam se isplatiti. To se sada i pokazuje, i želimo da što duže potraje.  Iako su na Poljud stigle dvije konkretne ponude iz inozemstva, Nikola tvrdi da ne razmišlja o odlasku iz Hajduka.  - Želim uživati u ovom trenutku, razmišljam samo o ovom pozitivnom nizu i o Hajduku. Nadam se da ćemo niz u nedjelju nastaviti, te pokloniti našim navijačima pobjedu za praznik grada, praznik našeg zaštitnika sv. Duje. 