U susretu 22. kola španjolske lige Atletico je u sjajnoj utakmici pobijedio na Calderonu Celtu s 3:2 i vratio se na četvrtu poziciju.  Celta je povela već u 6. minuti preko Gustavo Cabrala, a Atletico izjednačio samo pet minuta kasnije fenomenalnim lobom preko glave Fernanda Torresa. Napadač Atletica je u 30. minuti promašio kazneni udarac. U 78. minuti John Guidetti je opet doveo Celtu u vodstvo, ali je Atletico u samoj završnici čudesno preokrenuo golovima Yannick Ferreira-Carrasca (86) i Antoinea Griezmanna (88).  Hrvatski reprezentativac Šime Vrsaljko igrao je za Atletico od 46. minute.  Na ljestvici vodi Real s 49 bodova i dvije utakmice manje, Barcelona ima 48, Sevilla 46, a Atletico je sada četvrti s 42 boda.  Nogometaši Juventusa slavili su u 24. kolu talijanske lige u gostima kod Cagliarija s 2:0 i povećali svoje vodstvo na ljestvici.  Juve je na Sardiniji do pobjede odveo Gonzalo Higuain golovima u 37. i 48. minuti, dok je u 67. minuti isključen domaći igrač Barella. Marijo Mandžukić je odigrao cijelu utakmicu za torinsku momčad i u 90. minuti pogodio gredu, dok je Marko Pjaca ostao na klupi.  Ranije je Sampdoria pobijedila kod kuće Bolognu s 3:1, iako su gosti do 82. minute vodili s 1-0. Blerim Džemaili je pogodio u 18. minuti za Bolognu, a Sampdoriju su do čudesnog preokreta odveli golovi Luisa Muriela (82pen), Patrika Schicka (83) i Ibrahima Mbaye (88ag). Vodi Juventus sa 60 bodova ispred Rome (53) i Napolija (51).   U francuskoj ligi nogometaši Nantesa pred svojim su navijačima svladali Marseille sa 3-2 (2-0) i pobjegli su iz opasne zone. 