Tog vrelog ljeta krajem 80-ih, taman u predvečerje rata, jednom 16-godišnjem klincu u trenutku su srušeni snovi o košarkaškoj karijeri. Nemilosrdni glas trenera kadeta Jugoplastike Ivice Bavčevića kao da ga je probadao. – Ivica, nema ništa od tebe, nećeš nikada biti igrač – obratio se mlađahnom Ivici Skelinu trener Bavčević. Splitov trener prisjetio se tog trenutka. – Bio sam dobar đak, volio košarku, svaki slobodan trenutak bio sam u dvorani. Rekao mi je da ide selekcija i da me mora odstraniti. Ali, upitao me želim li volontirati, biti mu pomoćni trener. Valjda je nešto vidio u meni – kaže Skelin. Od tog dana prošlo je više od 27 godina, Skelin je danas autor velikog košarkaškog čuda na Gripama. Split je vodeća momčad prvenstva, pobijedio je Zadar, Cibonu i Cedevitu. Ali, kada mu se spomene ABA liga, Skelinu odmah skoči tlak na tristo. – Ova pozicija nam je izazov, ali mene zanima samo sljedeća utakmica. Prvi put susrećemo se s takvom situacijom. Do sada smo živjeli u potpunoj anonimnosti, često s naših utakmica nije bilo ni izvještaja, a kamoli što više. Nismo postojali, ali osjećam na igračima da ih ova nova situacija motivira. Prije sezone nitko se nije usudio pogledati prema vrhu. Bilo je i onih koji su sumnjali da Split može među osam najboljih. – Plan je bio plasman među osam, za mene bi uspjeh bio da smo ponovili prošlu sezonu kad smo bili šesti. Nemam logično objašnjenje za ovaj rezultat, radili smo isto kao i prošle godine. Radio je u Splitovim mlađih kategorijama, sredinom prošlog desteljeća vodio žute, bio u Belgiji, u Nizozemskoj je dvaput proglašen trenerom godine. – Iskreno, ovo mi je najljepši trenutak trenerske karijere. Uživam, ali sam i svjestan odgovornosti, kod mene je ona zapovjedna odgovornost. U izazovu sam, želim vidjeti koliko možemo napraviti. Euforija je nepotrebna i da nije dobra. Moramo ostati isti, i dalje smo ista momčad, koja je hladno izgubila od Zagreba, jedva pobijedila Škrljevo i slavila protiv Cedevite. Hrvatska liga u ovom formatu, s najjačim klubovima, pokazala se kao pun pogodak. – To je plus i za nas i hrvatsku košarku. Liga se digla, publika se vratila u dvorane. Vidite da su se sada svi klubovi pojačali, da su ulagali... Najgora je ona učmala atmosfera kada se kaže da nema novca, da je važno samo ostati u ligi. Ciboni i Cedeviti nije lako, imaju dosta utakmica, to je nenormalan broj. Ali, shvatili su da s drugim momčadima ne možeš baš tako lako igrati u hrvatskoj ligi. Pitanje je što će biti sljedeće sezone, odgovor leži i u odnosu Uleba i Fibe, a nama može biti drago što su u Hrvatskoj dvorane punije. 