Darija Klišina jedina je ruska atletičarka koja će moći nastupit na Olimpijskim igrama u Rio de Janeiru, ali ne pod ruskom zastavom, objavio je IAAF. Ruski atletičari suspendirani su nakon što je otkriveno kako su ruske vlasti i atletski savez godinama skrivali, a u nekim slučajevima i potpomagali sustavno dopingiranje ruskih atletičarki i atletičara. Na Olimpijskim igrama u Londonu Rusija je bila druga po broju medalja iza SAD-a, a u Brazilu neće biti ni u statistikama.  Ruske sportašice i sportaši na adresu IAAF-a poslali su 136 zahtjeva za nastupom na Olimpijskim igrama, ali uvažen je tek jedan, onaj skakčice u dalj Darije Klišine koja ima prebivalište u Sjedinjenim Američkim Državama. - IAAF je odlučio da Klišina ispunjava poseban kriterij te da može sudjelovati na međunarodnim natjecanjima kao neutralan sportaš - stoji u priopćenju. Ruski atletski savez šokiran je ovom odlukom IAAF-a i najavio je žalbu Sportskom sudu u Lausanneu što će biti posljednja nada za Rusiju. CAS će odlučiti o ovoj žalbi samo dva tjedna prije početka Olimpijskih igara u Rio de Janeiru. - Sve zahtjeve su odbili osim za Dariju. No borit ćemo se za prava naših sportaša. Idemo dalje na sud - potvrdila je Aleksandra Briljantova, vodeća u Ruskom olimpijskom odboru. Među odbijenim zahtjevima bili su i oni svjetske rekorderke u skoku s motkom Jelene Isinbajeve te svjetskog prvaka na 110 metara s preponama Sergeja Šubenkova. Jelena Isinbajeva nikad nije bila pozitivna na doping. Rekorderka i višestruka svjetska i olimpijska prvakinja duboko je razočarana što ne ide u Rio. - IAAF je ovime pokazao slabost i nemoć u borbi protiv dopinga. Ovdje ne postoji presumpcija nevinosti. Ne mogu pokazati tko je u Rusiji čist, a tko nije pa su svima zabranili odlazak na Olimpijske igre - rekla je Isinbajeva. - Ovo je neučinkovit način borbe protiv nečistoća u sportu. Ovime samo razaraju svjetsku atletiku. Bez Rusa na Igrama past će gledanost, to je loše i za sponzore i navijače koji nas žele gledati kako se natjećemo - dodala je Ruskinja.   