Foto: Getty Images / Guliver Image KEVIN DURANT pokazao je da je vrijedilo postati "Izdajnik", "Zmija" i kako ga sve ne zovu u Oklahomi nakon što je poslije deset godina vjerne službe, otišao iz kluba i pojačao ionako jake Warriorse koji su s njim dobili sastojak za povratak trofeja iz Ohija u sjevernu Kaliforniju. U trećem uzastopnom finalu koje igraju (Warriorsi su slavili pretprošle, a Cavsi prošle godine) momčadi koje su već tri godine jedini rivali za naslov, Warriorse je u prvoj utakmici serije u Oaklandu do pobjede 113:91 vodio upravo Durant. U njegovoj prvoj utakmici u finalu s novim klubom je s 38 koševa te po osam skokova i asistencija izludio onog kojem je to sedmo uzastopno finale i k tome je najbolji košarkaš svijeta. LeBron je bio nemoćan protiv KD-a. Durant je dominaciju pokazao na najsuperiorniji način; zakucavajući kao na treningu, ili kao što su američki mediji napisali, finale je pretvorio u osobni "dunk contest", kako se zove revijalno natjecanje u zakucavanju na All Star vikendu, kada natjecatelji nemaju protivnike, nego se nesmetano iživljavaju na obruču i tabli.  Upravo to radio je Durant Cavsima kojima se odluka da ga ostave samog, odnosno da mu ne dodijele čuvara, pokazala katastrofalnom. Sjajan igrač, u naponu snage i nevjerojatno motiviran za osvajanje prvog naslova u karijeri, ovaj dar je prihvatio objeručke ili jednom rukom, ovisno kako je u tom trenutku zakucao.  Njegova zakucavanja prestali smo brojati nakon šestog, toliko ih je imao samo u prvom dijelu. Vješao se o obruč i tresao konstrukciju na sve moguće načine, završavajući tako kontre, ili jednostavno pokazujući dominaciju u reketu. Evo nekoliko njegovih zakucavačkih majstorija: Stajao je daleko u kutu, a Curry je bacio loptu kroz gužvu, što se nije činilo kao nešto što je želio uraditi. Nitko nije očekivao da lopta nekako nađe Duranta na aut-liniji. LeBron je poletio presjeći dodavanje, ali se poskliznuo i pao i tako Durantu ostavio čistu pistu za posebno slatko i lagano zakucavanje: Ovaj put je dobio loptu i slobodu u tranziciji i lagano odšetao do obruča, o koji se objesio neometan, jer nitko od Cavsa nije mu se usudio stati na put: Još jednom je ostavljen potpuno sam, što je naravno iskoristio za vulgarnu demonstraciju nadmoći. Obruč u Oracle Areni još se trese nakon ovoga: