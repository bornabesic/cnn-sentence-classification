Crveni spust na Sljemenu spreman je za utrke Svjetskog skijaškog kupa "Snow Queen Trophy" 2017. potvrdili su u ponedjeljak direktor FIS Svjetskog kupa za muškarce Emanuel Couder i kontrolor FIS-a  Gorazd Bedrač koji su obavili snježnu kontrolu, obveznu za sve organizatore utrka FIS Svjetskog kupa. Predstavnici FIS-a bili su zadovoljni sa stanjem slalomske staze na Sljemenu te su pohvalili organizatora i djelatnike Skijališta Sljeme, zahvaljujući kojima je Crveni spust već danas dobio i službeno zeleno svjetlo za utrke 3. i 5. siječnja. - Unapređenje sustava zasnježenja pridonijelo je ne samo potvrdi održavanja utrka već na snježnoj kontroli, već i ranijem otvaranju skijališta za građanstvo i pokazalo se kao pun pogodak već u prvoj sezoni - istaknuo je Emanuel Couder. Ovog puta je na FIS-ovoj snježnoj kontroli bilo riječi isključivo o završnoj pripremi staze sljedećih dana, a ne o potvrdi održavanja utrka. Završna preparacija staze predviđena je za petak 30.12. kada će se staza dodatno injektirati vodom kako bi što bolje izdržala za sve slalomašice i slalomaše te im omogućila što jednakije uvjete. Snježni pokrivač na Crvenom spustu iznosi prosječno 80 centimetara, a topovi čekaju spremni nadolazeće minuse koji su najavljeni ovaj tjedan kako bi se zasniježili i Zeleni spust, koji je ujedno i staza za zagrijavanje, te Plavi spust i Činovnička livada za građanstvo. Ženska slalomska utrka na rasporedu je u utorak, 3. siječnja, s početkom prve vožnje u 13 i druge u 16.15 sati, dok je muška slalomska utrka na programu u četvrtak 5. siječnja i to sa startom prve vožnje u 14.45, a druge u 18 sati. 