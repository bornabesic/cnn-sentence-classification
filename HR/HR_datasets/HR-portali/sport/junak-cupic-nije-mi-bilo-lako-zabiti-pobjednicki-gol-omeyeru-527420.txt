Biti pobjednik u sportu, čovjek koji će u najvažnijim trenucima sve snove, strepnje i očekivanja momčadi preuzeti na svoja leđa, uloga je to koju mogu odigrati samo odabrani. Vardar je imao dva takva igrača na Final Fouru rukometne Lige prvaka. Luku Cindrića, koji je u polufinalu 'potopio' Barcelonu, i Ivana Čupića. Čupko je sa zvukom sirene zabio gol PSG-u za prvi Vardarov europski naslov. A loptu je provukao pokraj Thierryja Omeyera. Čovjeka, koji je Balićevoj generaciji vjerojatno uskratio zlato ili dva više. - Iskreno, bili smo najbolja momčad na završnom turniru. Da, imali smo i sreće, ali sreća prati hrabre - rekao je Čupić. Protiv Omeyera ipak ne pomaže nikakva sreća. Moraš biti stvarno dobar da pored njega provučeš loptu u najvažnijoj utakmici sezone. - Dogovor je bio da lopta u posljednjem napadu ide na mene, baš kao što vježbamo na treningu. Međutim, nije bilo baš lako zabiti Omeyeru - istaknuo je Ivan. Postao je i prvi hrvatski rukometaš, koji je dvije sezone zaredom s dvije različite momčadi osvojio Ligu prvaka. - Nismo u Köln došli biti statisti, nadali smo se naslovu. Vardar je postao velika momčad, a ovaj naslov to i reflektira. Zaista smo pokazali svoju veličinu - rekao je Čupić.