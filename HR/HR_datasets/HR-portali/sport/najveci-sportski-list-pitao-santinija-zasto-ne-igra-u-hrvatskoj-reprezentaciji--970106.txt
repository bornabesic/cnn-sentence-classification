NAJBOLJI hrvatski napadač u ligama petice ove sezone zaustavio se na 15 pogodaka i šesti je strijelac Francuske. Zabio je jedan manje od Thauvina i četiri manje od Gomisa (prvi je Cavani s 35 pogodaka iz 35 utakmica). Ivan Santini imao je težak posao u napadu Caena koji je za jedan bod uspio sačuvati prvoligaški status. Stigao je na početku sezone iz Standarda za 2,5 milijuna eura a nakon deset mjeseci vrijedi dvostruko više. Zabio je više od polovice svih pogodaka svoje momčadi ove sezone (35), dodao je i dvije asistencije. Praktički je spasio klub od ispadanja iz lige. "Teško je biti napadač u francuskoj ligi. Pritisak je veliki i treba iskoristiti i najmanju šansu koju dobiješ u napadu. Ponosan sam na sebe, svoje golove, ali i suigrače, svi znaju kako je teško zabijati u Francuskoj. Svaka propuštena šansa je udarac, tko zna kada će se ukazati sljedeća. Puno je lakše kada momčad stvara šanse i kada nisi odsječen u napadu", zbrojio je Ivan Santini dojmove za francuski L'equipe. Koji su daljnji planovi Zadranina? Ugovor ga veže još dvije godine, ali mnogo je zainteresiranih klubova. Kao jedan od ozbiljnijih ističe se Bešiktaš, s ponudom od tri milijuna eura. "Lijepo mi je u Caenu, sretna je i moja obitelj. No nikad se ne zna. Osjećam se dobro i želim dokazati da ova sezona nije bila slučajnost. Želim se prije svega malo opustiti kod kuće u Hrvatskoj." Što je s hrvatskom reprezentacijom, ispituju Santinija francuski novinari gotovo cijele sezone. "Moj najveći san, to bi bio vrh ledene sante. No imamo dvojicu sjajnih napadača i ne vjerujem da me izbornik vidi u momčadi."