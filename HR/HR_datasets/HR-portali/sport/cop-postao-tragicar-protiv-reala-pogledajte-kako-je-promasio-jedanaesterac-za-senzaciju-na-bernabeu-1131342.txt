U dvoboju 13. kola Primere vodeći Real je slavio na svom Bernabeu protiv Sporting Gijona s 2:1, a hrvatski reprezentativac Duje Čop je u završnici susreta promašio kazneni udarac za izjednačenje i senzaciju.  Čop je u 78. minuti imao veliku priliku za poravnanje, ali je njegov udarac s bijele točke otišao iznad gola, pa je Real sretno došao do pobjede protiv momčadi iz Gijona. Madridski klub je s dva pogotka Cristiana Ronalda (5pen, 18) vodio s 2:0, ali je u 35. minuti Carlos Carmona smanjio na 2:1. Unatoč golemoj dominaciji, Real nije uspio zabiti u drugom dijelu, a Duje Čop je ispao tragičar za Sporting. Realu je to 31. utakmica bez poraza u svim natjecanjima, a u sljedećem kolu čeka ih veliki derbi kod Barcelone.  Luka Modrić je odigrao cijelu utakmicu za Real, Mateo Kovačić je zamijenjen u 81. minuti, dok je Čop cijelo vrijeme proveo na terenu.  Real je povećao vodstvo, sada ima 33 boda, sedam više od Barcelone koja u nedjelju gostuje kod neugodnog Real Sociedada. Sporting je u zoni ispadanja, 18. s devet osvojenih bodova.  U ranije odigranom utakmici Malaga je u trileru nadigrala Deportivo s 4:3, nakon što su gosti nadoknadili zaostatak od 1:3, a onda primili gol u sudačkoj nadoknadi. Pobjedu su Malagi donijeli Santos (21-pen, 56), Sandro (40) i Ontiveros (90+1) , dok su strijelci za Deportivo la Corunu bili Borges (4-pen, 82) i Andone (72).  >> Kovač srušio Borussiju Dortmund, Eintracht treći u Njemačkoj! 