Hrvatski atletičar Zoran Talić ponovio je uspjeh iz Londona osvojivši i na paraolimpijskim igrama u Rio de Janeiru drugo mjesto u skoku u dalj osoba s intelektualnim teškoćama. Hrvatskoj je to druga medalja u Riju nakon bronce Velimira Šandora u bacanju koplja. Talić je bio drugi s rezultatom 7,12 što je deset centimetara slabiji rezultat od njegovog osobnog rekorda. Zlato je pripalo sjajnom Malezijcu Abdulu Latifu Romlyju koji je pobijedio s novim svjetskim rekordom 7,60 metara, dok je treći bio Ukrajinac Dmitro Prudnikov koji je u zadnjoj seriji skočio 6,99 metara i za tri centimetara uzeo broncu Nizozemcu Rankiju Oberoiju. - Zadovoljan sam osvojenom medaljom, ali ne i rezultatom. Trebao sam skočiti daleko bolje. Imao sam manjih problema s koljenom, ali bez obzira na sve trebao sam bolje skočiti - kazao je 26-godišnji Talić koji je rodom iz Bakra. Talić je prije četiri godine u Londonu iznenadio osvojivši drugo mjesto sa skokom od 7,09 m. Ovoga puta je nastupio kao jedan od favorita. Posebice nakon što je na nedavnom Europskom prvenstvu u Grossetu pobijedio sa 7,36 metara. Bio bi to i svjetski rekord, ali ga nisu priznali zbog vjetra. - Dobro sam otvorio natjecanje skočivši 7,12 metara, no potom nisam uspio pogoditi dobar skok. Ljut sam jer sam ovdje očekivao zlato. Sada moram s trenerom Goranom Grdom dobro analizirati gdje sam pogriješio - dodao je. Zanimljivo, Talić je osim srebra na POI u Londonu i Riju, bio drugi i lani na Svjetskom prvenstvu u Dohi, te na Svjetskom prvenstvu u Lyonu 2013. godine. - Cčito mi je suđeno drugo mjesto - dodao je. Čestitao je Malezijcu Romlyju koji je na putu do zlata tri puta rušio svjetski rekord od 7,35 m. U drugoj seriji je skočio 7,47 m, u trećoj seriji 7,54, a u petoj seriji 7,60 metara. - Čestitam mu na pobjedi, bio je to njegov dan - dodao je Talić koji je bio oduševljen 'nogometnom' atmosferom na tribinama Olimpijskog stadiona. - Šteta što i kod nas nisu puni stadioni i tako sjajna atmosfera - kazao je na kraju član zagrebačkog AKOSI Agram.  Talićev trener Goran Grd je istaknuo kako je medalja sjajan rezultat, ali nadao se boljem rezultatu. - Drugo mjesto na paraolimpijskim igrama je sjajan rezultat. Medalja je veliki uspjeh, no priželjkivao sam bolji rezultat. Imali smo poteškoća s koljenom, ali to smo uspjeli sanirati. Romly je danas bio bolji, ali Talić se može približiti tom rezultatu. Na treninzima je pokazivao parametre koji su upućivali na dobar rezultat - kazao je Grd dodavši kako je očekivao skok od 7,40 metara. - Jednostavno nije bio njegov dan što se tiče rezultata, ali prezadovoljni smo plasmanom - kazao je Grd koji s Talićem radi posljednje četiri godine. Izbornik atletske reprezentacije Tomislav Krističević je istaknuo kako je Talić na velikim natjecanjima uvijek na visokom nivou što je pokazao i u Riju osvojivši srebrnu medalju. - Srebro na paraolimpijskim igrama je vrhunski rezultat. Romly je tri puta rušio svjetski rekord i Talić je u ovom trenutku napravio najviše što je mogao - kazao je izbornik atletske reprezentacije. Hrvatski atletičari su u Riju osvojili broncu, pa srebro. Očito sada slijedi zlato.  - To su lijepe želje. Imamo šanse za barem još dvije medalje, ali ovdje je jako puno sportaša vrhunski pripremljeno - kazao je dodavši kako ostatak reprezentacije jedva čeka svoje nastupe. - Atmosfera u reprezentaciji je sjajna i svi su oduševljeni atmosferom koja vlada na tribinama. Brazilci bodre sve sportaše i svi se osjećaju kao da su na domaćem terenu - kazao je Krističević.