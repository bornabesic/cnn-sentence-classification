U BUNDESLIGI se prvak znao prije "sto godina", Chelsea je osvojio naslov dva kola prije kraja, Juventus je titulu obranio oko Božića, Monaco je sve riješio prije zadnjeg kola, a jedino je dramatično u Primeri gdje Real mora osvojiti bod u Malagi ovog vikenda i bit će prvak. U većini najjačih europskih liga pitanje prvaka je odavno riješeno, a jedino se još ne zna tko će u Europu ili u drugu ligu. No, ako nemate pametnijeg posla prije večerašnjeg izlaska, pozovite ekipu, nabavite nešto za pojesti i popiti i probajte negdje naći prijenos današnjih utakmica 2. francuske lige. Možda ne znate nijednog igrača, ali zabava vam je zajamčena. Naime, u večerašnjem posljednjem kolu Ligue 2 čak šest momčadi konkurira za dva mjesta koja izravno vode u Ligue 1 i jedno koje vodi u doigravanje. Da, dobro ste pročitali, šest klubova nalazi se unutar samo tri boda i za konačni rasplet postoji nevjerojatnih 30 različitih scenarija. Rezultati by SofaScoreNo, da nama ne otpadnu prsti od tipkanja, a vama oči od čitanja, probat ćemo vas što kraće i jednostavnije uputiti u najluđe prvenstvo u Europi ovog trenutka. Sve utakmice večerašnjeg kola igraju se u 20.30, a evo s kime igraju naši glavni akteri, Strasbourg, Amiens, Troyes, Lens, Brest i Nimes. I, da stvar bude bolja, nitko ne igra međusobno. Lens - Niort Strasbourg - Bourg Reims - Amiens Sochaux - Troyes Brest - GFC Ajaccio Laval - Nimes Ne samo da su svi unutar samo tri boda, već su svi, osim Bresta, unutar dva gola što se tiče gol razlike. Kriterij su osvojeni bodovi, potom gol razlika, a onda broj zabijenih golova. Budu li dvije ili više momčadi i nakon toga izjednačene, igrat će se play-off na neutralnom terenu. No, krenimo redom. U najboljoj situaciji je definitivno Strasbourg koji ne samo da je prvi, nego ima i najlakšu utakmicu. Na Stade de la Meinau stiže potpuno nezainteresirani Bourg i ako Strasbourg pobijedi, sljedeće godine igrat će u Ligue 1. Ako senzacionalno izgubi, lako mu se može dogoditi da na kraju priče ostane i bez doigravanja. Amiens, koji se ludom serijom od pet pobjeda u nizu probio na drugo mjesto, gostuje kod Reimsa, a Troyes, koji ima isto bodova kao i Reims ide u goste Sochauxu. Da bi bio siguran, Amiens mora dobiti, ali mora paziti i na gol razliku. Jer ako se Troyesu otvori kod Sochauxa, mogao bi ih prestići na drugom mjestu po gol razlici. Uglavnom, Troyes je pobjedom sigurno najmanje treći i igrat će doigravanje protiv 18. momčadi Ligue 1. E, sad. Ako Troyes i/li Amiens remiziraju ili izgube, otvara se milijun opcija tko će od preostale tri momčadi u 1. ligu. U najlošijoj situaciji je Nimes, koji ima samo 61 bod, ali i Brest koji muku muči s gol razlikom. Da stvar bude bolja, svi igraju protiv momčadi koje ne igraju ni za što, osim za gušt da "zapapre" nekome s vrha.