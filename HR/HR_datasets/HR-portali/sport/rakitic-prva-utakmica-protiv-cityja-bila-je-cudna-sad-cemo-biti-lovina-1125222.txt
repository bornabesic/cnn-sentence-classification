Barcelona sutra u četvrtom kolu Lige prvaka gostuje na Etihadu kod Manchester Cityja. Katalonci su na Camp Nou slavili 4:0, no Ivan Rakitić je oprezan. - Došli smo pobijediti. Znamo da smo lovina, ali mi smo Barcelona. Prva je utakmica bila pomalo čudna, bilo je tu svega. Međutim, moramo zaboraviti što je bilo na Camp Nou i odigrati novu utakmicu. Očekujem vrlo sličan Manchester City kao tada jer Guardiola ima vrlo jasne ideje kako mu momčad mora izgledati. Mi nećemo puno mijenjati i pokušat ćemo uživati - rekao je Ivan Rakitić na konferenciji za medije uoči utakmice i dodao: - Ovaj klub je poput jedne velike obitelji i zajedno smo jači. Osjećamo se ugodno kada smo zajedno i to uvelike pomaže u našim utakmicama. Susret je najavio i trener Barcelone Luis Enrique. - Očekujem istu utakmicu kao i na Camp Nou. Mi želimo osvojiti skupinu i ići ćemo na pobjedu. Vjerojatno nećemo moći biti agresivni koliko smo bili kod kuće, ali pokušat ćemo. Svjesni smo da ovo nije odlučujuća utakmica jer što god da se dogodi još uvijek imamo dvije posljednje utakmice u skupini, ali mi želimo svugdje pobjeđivati. Enrique je prokomentirao i rad Pepa Guardiole na klupi Cityja. - Pep Guardiola je napravio fantastične stvari u samo tri mjeseca. Njegova momčad će sigurno još samo rasti - rekao je Enrique pa se osvrnuo na Josea Mourinha koji vodi Manchester United. - Mourinha poznajem jako dugo, ali nisam s njim razgovarao danas. Poštujem ga i razgovarao sam s njim puno puta, ali mislim da će on imati svojih briga sutra.  >> Pogledajte kako Mateo vodi igru kraljevskog kluba: 'Kovačić je najveće pojačanje Reala!' 