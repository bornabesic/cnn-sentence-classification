U omladinskim kategorijama rezultat nije u prvom planu, nije presudan, ali je dobar za izgradnju pobjedničkog mentaliteta, kaže Krešimir Gojun, prvi čovjek Hajdukova omladinskog pogona. Iako je trostruki ogled omladinskih škola Hajduka i Dinama u Ludbregu pripao Hajduku, pioniri i juniori su slavili, Gojun priznaje da Dinamo i dalje dominira u radu s omladinskim selekcijama. - Dinamova škola je u ovom trenutku vodeća, ali mi želimo raditi, napredovati i biti bolji od njih - dodaje Gojun. Da se o razvoju igrača u Hajduku i te kako vodi računa, potvrđuje primjer Tonija Teklića, koji je zimus za nagradu išao u Tursku na pripreme sa seniorima. A on je buduća “desetka” Splićana. - Ne igraju brojevi, nego igrači. Mogu igrati sve pozicije u veznom redu, ali sam više orijentiran prema naprijed, polušpica - kaže 17-godišnji veznjak. Golman Davor Matijaš bio je junak, presudio je u raspucavanju penala u juniorskom finalu. - Ne bih rekao da su mi penali specijalnost. S trenerom Vedranom Runjom napravio sam pripremu utamice, snimio sam sve prekide Dinama, gdje pucaju kaznene udarce... Na kraju se isplatilo - rekao je Matijaš.