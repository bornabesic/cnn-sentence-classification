Makedonija slavi, Skoplje "gori", pogotovo njegov crveno-crni dio, jer Vardar je u finalu Lige prvaka! A glavni krivac za to je - Hrvat. Nacija koja voli obožavati svoje sportaše trenutačno je luda za rukometom, a ovoga je puta, sasvim netipično, njihov idol i heroj Kiro Lazarov bio s pogrešne strane, u dresu Barcelone, ali imaju koga slaviti. Imaju Luku Cindrića, malog iz Ogulina koji je riješio stvar. Tri sekunde prije kraja utakmice digao se i pogodio za konačnih 26-25. Hrabro, odlučno, frajerski, nemilosrdno... - Presretan sam, odigrali smo sjajnu utakmicu i zasluženo pobijedili. Sanjali smo ovo, a sad se san ostvario. Ali ovo nije kraj, došli smo osvojiti Ligu prvaka - govorio je Cindrić nakon utakmice, sa širokim osmijehom na licu. Vardar je došao do povijesnog uspjeha, veliki rusko-makedonski projekt, momčad sastavljena od igrača iz cijeloga svijeta, popela se na sam europski, što znači i svjetski rukometni vrh. A u naslovnim ulogama su naši igrači. Prvi strijelac polufinalnog ogleda u Kölnu bio je Ivan Čupić, koji je utrpao sedam komada. I dalje je ostala živa šansa da Čupko postane prvi rukometaš u povijesti koji je Ligu prvaka osvojio dvije godine zaredom s dva različita kluba. Lani je s Kielcem uspio, a sad mu s Vardarom na putu do vrha stoji još samo moćni PSG. Luki Cindriću gol odluke bio je četvrti na utakmici, a dva je dodao Ivan Karačić, još jedan hrvatski adut u internacionalnom sastavu iz Skoplja. Alex Dušebajev zabio je sedam komada za Vardar, a Vuko Borozan pet, dok je za Barcelonu šest golova utrpao Kiril Lazarov. Finale će Vardar igrati u nedjelju u 18 sati, a s druge strane bit će strašni PSG. Pariški sastav svladao Veszprem je 27-26 u još jednoj neizvjesnoj, dramatičnoj utakmici. Luka Stepančić u pobjedu Parižana ugradio je samo jedan gol, ali je odigrao vrlo važnu rolu u obrani, dok su listu strijelaca predvodili Mikel Hansen i Uwe Gensheimer, koji su zabili po sedam golova. Renato Sulić također je zabio jedan gol za Veszprem, Laszlo Nagy zabio je šest komada, a Mirko Alilović nije imao osobito veliku minutažu kod mađarske momčadi. Marko Kopljar i Ivan Slišković nisu bili u konkurenciji za ovu utakmicu.