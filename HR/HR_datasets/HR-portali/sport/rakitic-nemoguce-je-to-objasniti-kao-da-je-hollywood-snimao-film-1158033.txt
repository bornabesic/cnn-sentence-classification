Hrvatska nogometna reprezentacija pod vodstvom izbornika Ante Čačića u petak kreće u lov na nove kvalifikacijske bodove za Svjetsko prvenstvo u Rusiji. Ivan Rakitić ispred svega stavlja navijačku podršku Vatrenima nakon dvogodišnje stanke. - Jedva čekamo opet igrati pred svojom publikom, pogotovo s obzirom na vijesti o gotovo rasprodanim ulaznicama. Želja nam je ogromna, bit će uz nas i rodbina i prijatelji i navijači, to nam je odmah igrač više. Dat ćemo sve od sebe, svjesni smo važnosti utakmice i dobro se pripremamo - rekao je. No, Ukrajina dolazi u Zagreb po dobar rezultat. - Bit će nam teško, Ukrajina je s novim izbornikom Ševčenkom stvarno dobra i diže se. Ima opasan vezni red i dovoljno iskusnih igrača da se neće uplašiti punog stadiona. No, mislim da možemo odigrati uistinu dobru utakmicu. Ulogu favorita treba dokazivati na terenu, a naš je put izrazito pozitivan još od prije Europskog prvenstva. Dominantni smo, sigurni u sebe i želimo se pokazati u najboljem izdanju, a tako ćemo valjda nastaviti i ovaj uspješan niz - dodao je Rakitić. Ukrajince vodi legendarni napadač Andrij Ševčenko, a Hrvatska će nastupiti bez ozlijeđenih Ćorluke i Vrsaljka te suspendiranog Perišića. - Ševčenko je bio jedan od najboljih napadača svijeta i to iskustvo sada prenosi na svoje igrače. Sigurno će i on maksimalno pripremiti svoju momčad, ali ne bi bilo loše da Ukrajina napokon upiše poraz. Nama nije drago što Ćorluka, Vrsaljko i Perišić ne mogu biti s nama na terenu, bilo bi bolje da jesu, ali uvjeren sam da će njihove zamjene odigrati fenomenalno - tvrdi vezni igrač Barcelone. S Barcelonom je Rakitić nedavno sudjelovao u povijesnom preokretu protiv Parižana u Ligi prvaka, a na svoj je 29. rođendan potpisao novi ugovor s klubom.  - Nemoguće je objasniti taj preokret, nema tu pametnih riječi. Ispisali smo povijest, učinili smo Barcelonu još većim klubom i ponosan sam što sam bio dio toga. Kao da je Hollywood snimao film, mislim da samo Barcelona to može učiniti mogućim. Sada nam Juventus želi uzvratiti za ono finale, ali mi želimo proći, a nogometni će svijet opet uživati. Uprava Barcelone i ranije mi je dala do znanja da želi produžiti ugovor i bio sam miran, a nakon potpisa sve je još ljepše i lakše. Sretan sam, nemam razloga ići bilo kamo. Dolazi najljepši dio sezone, sada se osvajaju titule - zaključio je. 