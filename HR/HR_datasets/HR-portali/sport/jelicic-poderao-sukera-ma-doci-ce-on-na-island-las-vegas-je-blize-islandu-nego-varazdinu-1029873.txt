"Doći će on na Island. Las Vegas je bliže Islandu nego Varaždinu", sarkastično je poručio Jeličić, pa nastavio... Stručni sukomentator HRT-a i bivši nogometaš Dinama i Hajduka, Joško Jeličić, oštro je kritizirao predsjednika HNS-a, Davora Šukera, koji se, začuđujuće, nije pojavio na finalu Hrvatskog kupa u Varaždinu između Rijeke i Dinama. Rijeka je uzela duplu krunu, a Šuker nije prisustvovao niti jednom slavlju niti dodijeli medalja i pehara. Šuker se nije pojavio na posljednjim utakmicama sezone u hrvatskom nogometu, odnosno na derbiju zadnjeg kola u Maksimiru u kojem je Dinamo slavio s 5:2, a Rijeka svečano proglašena prvakom, kao ni na finalu Hrvatskog kupa. Posljednji puta viđen je u Los Angelesu na prijateljskoj utakmici Hrvatske i Meksika. Jeličić je odlučio malo prokomentirati Šukerov izostanak. “Doći će on na Island. Las Vegas je bliže Islandu nego Varaždinu”, sarkastično je poručio Jeličić, pa nastavio, “Šukeru je mjesto tu i nema nikakvog opravdanja što nije ovdje. Ako nema želje i volje obnašati ovu funkciju, neka kaže jer ima puno kvalitetnih ljudi koji to mogu i žele. Pa on je najprepoznatljivija osoba našeg nogometa i morao bi dijeliti medalje”, poentirao je Jeličić.