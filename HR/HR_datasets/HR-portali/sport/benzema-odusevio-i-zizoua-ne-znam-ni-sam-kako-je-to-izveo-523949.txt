Iako je Atletico na Vincente Calderonu pobijedio 2-1, u finale Lige prvaka ide Real Madrid s ukupnih 4-2. - Primili smo dva gola na početku, ali smo u nastavku kontrolirali utakmicu, bili smo superiorniji. Bilo je teško, znali smo da nas to čeka. Napravili smo sjajan posao, a sada se okrećemo prvenstvu, pred nama su sjajne utakmice - rekao je Marcelo, a potom prokomentirao sjajan potez Karima Benzeme prije Realovog gola. - Karim je sjajan igrač i pomogao nam je s magijom koju ima. Jedini gol zabio je Isco i to nakon sjajnog poteza Karima Benzeme kojim je izbacio trojicu igrača Atletica! - Jako smo sretni, pobijedili smo velikog rivala i plasirali se u finale. Očekivali smo ovakvu utakmicu, krenuli smo loše i primili dva gola. Ali uspjeli smo zabiti, a onda su i oni pali. Šteta je što smo morali primiti te golove da zaigramo - rekao je nakon utakmice strijelac jedinog Realovog gola Isco pa je prokomentirao svoju proslavu gola s navijačima: - To je maleni detalj kojeg su oni zaslužili. Dirnulo me to, ali najvažnije je da smo u finalu. Realov trener nije bio zadovoljan otvaranjem utakmice. - Zasluga svih igrača je što smo ponovno u finalu, zasluženo smo tamo. Imat ćemo vremena za pripremu, ali sretni smo zbog svega što smo do sada postigli. Imali smo problema u prvih 20-25 minuta igre, ali nismo se morali plašiti jer smo znali da ćemo imati svoje prilike. Bolje smo igrali u nastavku - rekao je Zidane pa nastavio: - Karim? Ne znam kako se Benzema uspio provući onuda! Nogomet nisu samo golovi, on zna zabiti, ali i napraviti takve akcije. Zadovoljan sam nastupom svih igrača. Sigurno je da bi igrači koji su na klupi željeli igrati više, ne znam koliko su sretni zbog svoje minutaže. Svega sam svjestan, ali to je moj posao, ja moram birati. Imam vrhunske igrače i svaki od njih može biti nositelj igre, čak i oni koji nisu u prvoj momčadi. 