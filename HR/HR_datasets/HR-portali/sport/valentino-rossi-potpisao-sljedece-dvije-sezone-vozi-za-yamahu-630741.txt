Foto: AFP  NAJBOLJI vozač u povijesti motociklizma, deveterostruki svjetski prvak Valentino Rossi (33), u idućim će dvjema sezonama, 2013. i 2014. godine, ponovno voziti za Yamahu.   Informaciju su u petak službeno potvrdili iz Ducatija, talijanske momčadi čiji je Rossi trenutačno član, i Yamahe, iz koje je na kraju 2010. godine Rossi prešao u redove talijanske momčadi.  Ondje, pokazalo se, ipak nisu u stanju pratiti njegove šampionske ambicije, pa se Talijan vraća u redove tima s kojim je između 2004. i 2010. godine osvojio četiri od svojih sedam naslova u kraljevskoj, MotoGP-klasi. "Veliko nam je zadovoljstvo objaviti da nam se Valentino Rossi ponovno priključuje. Vozit će uz Jorgea Lorenza", stoji u priopćenju iz Yamahe. Japansku je momčad Rossi napustio nakon što je Lorenzo osvojio svoj prvi i dosad jedini naslov 2010. godine. Trenutačno je Španjolac u vodstvu ukupnog poretka ovogodišnjega Svjetskog prvenstva u MotoGP-klasi. Rossi se trenutačno nalazi na osmom mjestu sa skromna 82 boda.