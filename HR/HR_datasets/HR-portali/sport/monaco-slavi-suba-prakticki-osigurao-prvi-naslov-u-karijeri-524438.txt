Nogometaši Monaca nedjeljnom su domaćom pobjedom nad Lilleom 4-0, golovima Radamela Falcaa (dva) i Bernarda Silve, uz autogol Juniora Alonsa, te praktički osigurali prvi naslov prvaka Francuske u ovom tisućljeću! Momčad Danijela Subašića, kojemu će to biti prva titula nacionalnog prvaka u karijeri, kolo prije kraja Ligue 1 ima tri boda više i utakmicu manje od prvog pratitelja PSG-a, koji je razbio Saint-Étienne na gostovanju 5-0 uz dva gola Cavanija i Lucasa Moure te jedan Juliana Draxlera. 🙊🙃🙃🙃 Officieusement CHAMPIONS !!!! #ASMLOSC ⚽️7' Falcao ⚽️45' Bernardo Silva ⚽️68' Falcao ⚽️88' Csc Iako Monaco ima bolji međusobni omjer u prvenstvu od Parižana, pravilnik lige nalaže da se u slučaju jednakog broja bodova dvaju ili više klubova prvo gleda gol-razlika. No i tu su "kneževi" u ogromnoj prednosti, imaju 17 golova bolju gol-razliku pa će sve osim nekog znanstveno-fantastičnog raspleta u zadnjem tjednu titulu odnijeti put Monaca. Subašić i društvo naslov će i matematički moći potvrditi na svom stadionu u srijedu, kad dočekuju Saint-Étienne u zaostaloj utakmici, dok u posljednjem kolu gostuju kod Rennesa. PSG, pak, dočekuje Caen našega Ivana Santinija. Spomenuti Caen još uvijek nije osigurao ostanak u ligi nakon poraza 1-0 od Rennesa u kojem je Santini imao punu minutažu. Bod je iznad zone ispadanja (35 bodova), a putnici u drugu ligu još se uvijek ne znaju jer zadnji Nancy ima 32, Bastia je na 34, Lorient na 35, a Dijon na 36 bodova. 