Ekspresno, sjajno, briljantno... Izaberite epitet koji hoćete. Tako je izgledao Marinov meče protiv Feliciana Lopeza.  Četvrti put u karijeri Marin Čilić došao je do osmine finala Roland Garrosa. Najbolji hrvatski tenisač bez prevelike muke pobijedio je Lopeza, 36. na svijetu, 6-1, 6-3, 6-3.   - Retern mi je bio odličan, kao i forhend i bekend. Ma, sve mi je danas išlo, prezadovoljan sam. Posljednjih tjedana igram zaista sjajan tenis i vjerujem da će se tako nastaviti. Sretan sam jer nisam potrošio previše snage, nisam se zadržao dugo na terenu, što je jako važno za daljni tijek turnira - rekao je Marin Čilić.  U Roland Garrosu je do osmine finala stigao tri puta. Prvo ga je 2009. izbacio, tada 4. igrač svijeta, Andy Murray (7-5, 7-6, 6-1), no ostat će zapisano da je te godine Marin u prvom tjednu turnira postavio rekord od najmanje izgubljenih gemova od svih tenisača. U pobjedama protiv Hernycha, Dudija Sele i Radeka Štepaneka izgubio je 21 gem. Godinu poslije u osmini finala zaustavio ga je Robin Soderling (6-4, 6-4, 6-2), a 2015. ispao je od Davida Ferrera (6-2, 6-2, 6-4). Inače, Marinov najveći uspjeh u juniorskoj karijeri bilo je upravo osvajanje Roland Garrosa 2005., što ga je dovelo na drugo mjesto na rang-listi najboljih juniora, da bi sljedeće godine postao prvi junior svijeta. Čilić je osvajanjem Roland Garrosa postao prvi hrvatski tenisač koji je osvojio juniorski Grand Slam naslov u 21. stoljeću. Na putu do tog finala pobijedio je De Bakkera, Thivanta, Yong Kima, Bubku, u polufinalu Andyja Murraya, a u finalu, za samo 70 minuta, Van Der Duima...  U pohodu na svoje prvo četvrtfinale Marin će igrati protiv Južnoafrikanca Kevina Andersona. Dosad su igrali šest puta, a Marin ima pet pobjeda! Četiri puta ga je pobjeđivao na tvrdim podlogama (Australian Open, Peking, Delray Beach i US Open) i jednom na zemlji (Monte Carlo), dok je Anderson pobijedio jednom na zemlji, u Rimu, 2013. godine. Marin igra sjajno, svakako je favorit i trebao bi pobijediti Andersona. Uostalom, mušterija mu je... Lopez je u meč krenuo oduzevši servis Marinu. I to je bilo sve što smo vidjeli od Španjolca koji je sve samo ne tipični zemljaš. Zapravo, trostrukom četvrtfinalistu Wimbledona zemlja je najgora podloga. Čiliću je za pobjedu trebalo manje od dva sata (1:47), a nije mu trebao ni posebno dobar servis, ubacio je tek 46 posto prvog servisa. No zato je bio sjajan u break loptama, od 12 lopti za oduzimanje servisa, osvojio je njih sedam. Lopez je imao sedam break lopti, dvije je iskoristio. Marin je imao 31 izravni poen, Španjolac samo 10. Hrvat je ispalio i osam aseva, Lopez tek jedan...