HRVATSKI rukometni prvak PPD Zagreb u petak je na konferenciji za medije predstavio novog trenera Kasima Kamenicu koji će momčad voditi od sezone 2017/2018. Ovu sezonu do kraja će odraditi Slavko Goluža, s kojim je klub dogovorio suradnju početkom travnja nakon sporazumnog raskida ugovora s dotadašnjim trenerom Silvijem Ivandijom. Na koncu sezone Goluža će nastaviti karijeru kao trener slovačkog Tatrana iz Prešova, a momčad hrvatskog prvaka preuzima Kamenica. "Već sam izgubio nadu da ću se vratiti u Zagreb," kazao je Kamenica koji se vraća u PPD Zagreb nakon 25 godina. Kamenica je stvorio generaciju dvostrukih prvaka Europe koja je potom pod vodstvom Zdravka Zovka otišla do dvostrukog naslova prvaka Europe (1992. i 1993.). "Sretan sam zbog povratka u Zagreb, premda je ovo sada drugačiji klub od onog koji sam ostavio. Uvijek se rado sjetim te generacije", dodao je Kamenica i rekao da će se okrenuti budućnosti. "Spreman sam za nove izazove. Do kraja sezone upoznat ću se s igračima, premda ih i sada dobro poznajem. Malo ćemo reducirati igrački kadar na 19-20 igrača. Želimo napraviti dobar miks iskusnih i mlađih igrača te stvoriti dobru atmosferu u ekipi. Zagreb ima visoku produkciju igrača i tome ćemo posvetiti pažnju. Igrat ćemo u četiri natjecanja, bit će prostora za sve," naglasio je Kamenica koji je tijekom karijere vodio 15 klubova i četiri reprezentacije. Posljednji angažman u Hrvatskoj imao je u Nexeu koji je vodio od 2008. do 2013. godine, a u zadnjoj sezoni Kamenica je vodio makedonski Pelister iz Bitole. Direktor kluba Ante Ančić naglasio je kako je Kamenica potpisao ugovor na dvije godine. "Međutim, nadam se kako će ostati i duže. Ove sezone momčad su vodila trojica trenera, što nije naš običaj. Ne bih volio da se to ponovi. Kamenica je potpisao na dvije godine, no siguran sam kako je to samo prvi u nizu ugovora", rekao je Ančić. Naglasio je kako je Zagreb angažirao Kamenicu jer se radi o iskusnom stručnjaku koji se dokazao u stvaranju igrača i njihovu oblikovanju u vrhunske igrače. Glavni menadžer Božidar Jović kazao je kako dobro i dugo poznaje Kamenicu i uvjeren je da će Zagreb igrati ''bolji, atraktivniji i čvršći rukomet''.