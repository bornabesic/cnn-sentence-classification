Aktualni svjetski prvak Lewis Hamilton pobjednik je 11. utrke sezone u formuli 1 vožene za VN Mađarske. Mercedesovom pilotu ovo je peta pobjeda ove sezone, 48. u karijeri, kojom je preuzeo vodstvo u ukupnom poretku vozača. Britanac sada ima šest bodova više od klupskog kolege Nijemca Nice Rosberga koji je na stazi u Hungaroringu bio drugi. Treće mjesto osvojio je Australac Daniel Ricciardo (Red Bull).  Lewis Hamilton se ovim trijumfom (48.) približio Alainu Prostu u ukupnom broju Grand Prix pobjeda. Francuz ima 51 pobjedu u karijeri. Prost je trenutačno na drugom mjestu ljestvice vozača po broju pobjeda iza Nijemca Michaela Schumachera koji ima 91 Grand Prix pobjedu. Hamilton je odlično startao te je već prije prvog zavoja prestigao Rosberga i poveo kolonu. Dobro je krenuo i Ricciardo, ali nije prošao Nijemca. Mercedesov dvojac nitko nije mogao ugroziti. Rosberg se u 20. krugu približio Hamiltonu koji je vozio nešto sporije krugove, ali nije zaprijetio. Desetak krugova prije kraja, Raikkonen se približio Verstappenu. Finac je  nekoliko puta pokušao prestići Nizozemca, a najozbiljnije je zaprijetio u drugom zavoju kada je pokušao s vanjske strane. Kimi je udario u stražnju desnu gumu Maxova bolida te je slomio dio prednjeg krila na svom bolidu. I Vettel je lovio Ricciarda, ali su oba Red Bullova vozača sačuvala mjesta ispred Ferrarijevih pilota. Iduća utrka je već za sedam dana u Njemačkoj na stazi Hockenheim. Poredak VN Mađarske: 1. Lewis Hamilton (Mercedes) 1:40:30.115, 2. Nico Rosberg (Mercedes) + 01.977, 3. Daniel Ricciardo (Red Bull) +0:27.539, 4. Sebastian Vettel (Ferrari) +0:28.213, 5. Max Verstappen (Red Bull) + 0:48.659, 6. Kimi Raikkonen (Ferrari) + 0:49.044... Ukupan poredak vozača: 1. Lewis Hamilton (Mercedes) 192, 2. Nico Rosberg (Mercedes) 186, 3. Daniel Ricciardo (Red Bull) 115, 4. Kimi Raikkonen (Ferrari) 114, 5. Sebastian Vettel (Ferrari) 110, 6. Max Verstappen (Red Bull) 100... Ukupan poredak konstruktora: 1. Mercedes 378, 2. Ferrari 224, 3. Red Bull 223, 4. Williams 94, 5. Force India 74, 6. Toro Rosso 45...