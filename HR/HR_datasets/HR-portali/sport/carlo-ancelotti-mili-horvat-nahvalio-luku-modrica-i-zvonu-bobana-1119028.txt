Hrvatska nogometna televizija počela je s emitiranjem emisije “Mali nogometni razgovori”, a Mila Horvat obavila je ekskluzivni razgovor s Carlom Ancelottijem. Trener Bayerna govorio je o hrvatskim nogometašima. – Jedno ime je posebno, to je Luka Modrić, fantastičan veznjak i čovjek. U Juventusu se sjećam Igora Tudora, u Parmi Marija Stanića. Inače, s Lukom i danas imam jako dobar odnos, rekao je Carlo Ancelotti za HNTV pa komentirao i izbor Zvonimira Bobana za savjetnika predsjednika FIFA-e i zamjenika glavne tajnice zadužen za nogomet. – To je odlična stvar za nogomet jer Boban je vrlo inteligentan čovjek i bivši vrhunski nogometaš. Za nogomet je važno imati takve ljude na visokim pozicijama jer oni znaju bit nogometa i mogu mu jako puno pomoći. Nadam se da će napraviti sjajan posao za nogomet. Ancelotti je ovog ljeta naslijedio Pepa Guardiolu u Bayernu, a od njega se očekuje da osvoji Ligu prvaka, što Španjolcu nije pošlo za rukom. – Osjećam se sjajno, atmosfera u klubu je fantastična, imam odličnu momčad, a grad je prekrasan. Guardiola je napravio je golemi posao i to je jasno na momčadi. Jedan je od najboljih na svijetu. Bio je s Bayernom tri puta u polufinalu LP-a, a ja ću pokušati to nadmašiti. Naravno, pokušat ću napraviti korak više, ali za osvajanje Lige prvaka moraju se poklopiti mnogi detalji. 