NAJBOLJI igrač Boston Celticsa Isaiah Thomas propustit će ostatak doigravanja zbog ozljede kuka.  Prvo ime Celtica, Isaiah Thomas, propustit će ostatak NBA doigravanja. Celticsi su odlučili da Thomas više ne može igrati ove sezone zbog ozljede kuka koja ga muči već neko vrijeme. S obzirom da Cleveland nakon prve dvije utakmice protiv Bostona u finalu Istoka ima prednost 2-0 te su LeBron i ekipa izgledali kao momčad s drugog planeta u odnosu na Celticse, menadžment Bostona je odlučio da je bolje ne riskirati daljnje pogoršanje Thomasovog stanja. "Isaiah je neumorno radio na tome da zaliječi ovu ozljedu kada se prvi put ozlijedio", izjavio je liječnik Celticsa Brian McKeon. "Oteklina je narasla na prve dvije utakmice protiv Clevelanda i kako ne bi došlo do značajnije dugoročne ozljede kuka ne smijemo mu dopustiti da igra", dodao je.  175 centimetara visoki playmaker odigrao je fantastičnu sezonu. Imao je prosjek od 28.9 koševa i 5.9 asistencija, a usto je zabijao najviše koševa u prosjeku u zadnjoj četvrtini.  Početkom playoffa doživio je obiteljsku tragediju u kojoj je izgubio sestru u automobilskoj nesreći. Ipak, stisnuo je zube te je odigrao briljantno prve dvije runde, a posebno vrijedi izdvojiti 53 koša koja je zabio protiv Wizardsa u drugoj utakmici drugog kruga.  Clevelandu je tako olakšan put do nove metle u ovogodišnjem playoffu, iako je teško vjerovati da bi igranje Thomasa puno odmoglo Cavaliersima u tom naumu s obzirom na igru koju su prikazali u ovom doigravanju.  S obzirom da Warriorsi imaju 3-0 protiv Spursa, realno je očekivati da bi se prvi put u povijesti u finalu mogle susresti dvije ekipe koje nisu doživjele niti jedan poraz u prethodnim rundama doigravanja.