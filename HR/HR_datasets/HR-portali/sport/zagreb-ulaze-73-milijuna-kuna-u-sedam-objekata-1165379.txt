Grad Zagreb do kraja ove godine bit će bogatiji za sedam sportskih objekata čija je vrijednost 73,2 milijuna kuna. Još je osam objekata u fazi izrade dokumentacije i traženja projektanata. Sve je počelo prošle godine kada je u svibnju otvoren bazenski kompleks Svetice vrijedan 130 milijuna kuna, a prošle godine otvoren je i bazen u naselju Iver. U završnoj fazi projekta je bazenski kompleks Jelkovec koji će obuhvaćati tri bazena i sportsku dvoranu. Šest kružnih staza Atletičari će konačno dobiti svoju dvoranu i to u paviljonu 1 Zagrebačkog velesajma. Investicija je 11 milijuna kuna, a otvorenje bi trebalo biti u listopadu ove godine. Dvorana će imati kružne atletske staze od 200 metara s četiri trake te sprinterske od 60 metara sa šest traka. Na Zagrebačkom velesajmu svoju dvoranu dobit će i boksači, u paviljonu 18. Grad Zagreb i Zagrebački holding d.o.o., Podružnica Zagrebački velesajam, sklopit će ugovor o zakupu poslovnog prostora. Nakon višegodišnjeg lošeg statusa i peticija građana Grad Zagreb ušao je u posjed objekta SRC Sopot te će uskoro početi uređenje i sanacija igrališta. Na SRC-u Klaka uredit će se atletska staza, vrijednost je investicije milijun i 400 tisuća kuna. Sedam milijuna kuna uložit će se u obnovu SRC-a Kozari bok gdje će biti igrališta za košarku, rukomet, teniski tereni, boćalište, stolni tenis te nogometno igralište. I ragbijaši će dobiti svoj centar i to na Savici, gdje je nekad bio “dom” nogometaša Chromosa. U okviru centra trenirat će svi zagrebački ragbijaški klubovi čime će se trajno riješiti problem nedostatka prostora za održavanje treninga i ragbi-utakmica te međunarodnih utakmica. U prvoj fazi bit će uređenje i sanacija, a u drugoj postavljanje tribine i pomoćno igralište s umjetnom travom. – Za sada zagrebački klubovi treniraju na igralištu u Rudešu te na terenu u vlasništvu Kineziološkog fakulteta. U Zagrebu trenutačno imamo pet muških (Zagreb, Mladost, Lokomotiva, Rudeš, Zrinski) i dva ženska kluba (ŽARK i Zagreb). Nadam se da će biti dovoljno termina za sve klubove. Jer, svi ti klubovi nemaju samo seniore i seniorke, nego i podmladak – rekao je Većeslav Holjevac, glavni tajnik Hrvatskog ragbi saveza. Lučko čeka gimnastičare U rujnu će se obaviti sanacija i energetska obnova igrališta Nogometnog kluba Sava iz Jakuševca. Investicija je vrijedna dva milijuna kuna. Kad smo već kod nogometa, u tijeku je javno nadmetanje za odabir projektanta za dogradnju tribina i igrališta ŠRC-a Rudeš. Uređenje objekta Nogometnog kluba Maksimir koštat će ukupno milijun i 790 tisuća kuna. Od tog novca milijun i 300 tisuća kuna osigurat će Vijeće gradske četvrti Maksimir. ŠRC Maksimir treba uređenje prostorija kluba, sanaciju igrališta, drenažu i umjetnu travu. Umjetna trava postavit će se na pomoćno igralište ŠRC-a u Prečkom. Vrijednost investicije je 490.000 kuna. Uredit će se i nogometno igralište Trnja. Trenutačni je status izrada projektne dokumentacije i izvođenje radova na uređenju igrališta, drenaža i postavljanje umjetne trave, uređenje dijela tribina te postavljanje novih reflektora. Grad Zagreb investirat će 500 tisuća kuna, a ostatak do pet milijuna kuna osigurat će Vijeće gradske četvrti Trnje. Sanirat će se i nogometno igralište Zelengaja na Hreliću. Grad Zagreb novčano će sudjelovati u natkrivanju sjeverne i zapadne tribine maksimirskog stadiona. Ipak, najveća investicija, 50 milijuna kuna, bit će za gradnju novog stadiona u Sesvetama. Troškove će podijeliti Grad Zagreb, Hrvatski nogometni savez i Vijeće gradske četvrti Sesvete. Sportska gimnastika trebala bi se “useliti” u sportsku dvoranu Lučko. Gimnastičari za sada treniraju u staroj dvorani Sokola u kojoj je jednostavno prevelika gužva i u kojoj su sprave doslovce jedna uz drugu što nikako nije dobro. >>Požar uništio stadion kluba koji je potrošio 200 milijuna eura na pojačanja