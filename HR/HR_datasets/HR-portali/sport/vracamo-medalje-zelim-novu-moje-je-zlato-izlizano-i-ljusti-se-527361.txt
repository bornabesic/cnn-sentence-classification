Kad sam je donio u Zagreb, moja zlatna medalja bila je u savršenu stanju. Danas? Užas, ljušti se, korodira, dosta je oštećena, rekao je Josip Glasnović, zlatni olimpijac u trapu.  I nije jedini. Više od 80 američkih sportaša poslalo je nazad u Rio svoja odličja. Nevjerojatno je da je Rio na organizaciju Igara potrošio 12 milijardi dolara, a medalje koje su podijelili čisti su škart. - Zaista mi nije jasno da se to može dogoditi. Zlato sam osvojio u kolovozu 2016., a već krajem iste godine se počela guliti. Iznenadilo me to - istaknuo je Glasnović, koji će se javiti HOO-u. - Ako se može dobiti novo odličje, ja ću ga sigurno zatražiti - dodao je Josip. Zlatko Mateša, predsjednik HOO-a, poziva sve hrvatske sportaše da slobodno zatraže nova odličja jer će ih organizatori Igara u Riju zamijeniti. - Ma samo neka se jave, ovo je ispod svakog nivoa, zaista ne mogu vjerovati da su medalje tako loše kvalitete. Naši sportaši, i ne samo naši, oprostite mi sad na izrazu, pišali su krv za uspjeh na Olimpijskim igrama i zato zaslužuju da imamo neoštećena odličja - kaže Mateša. O vraćanju svog zlata razmišlja i veslač Martin Sinković. Nemalo se iznenadio kad je shvatio da mu najveća sportska nagrada na svijetu korodira. - Da, imam i ja problema, vide se oštećenja. Ne znam što ću, zasad mi ne smeta, barem ne previše, no ako mogu dobiti novu, zašto ne. Nije se oštetila mojom krivnjom, nije mi ispala iz ruku - kaže Sinković. Igor Marenić, olimpijski pobjednik sa Šimom Fantelom u jedriličarskoj klasi 470, također se više ne može pohvaliti savršenim zlatom. - Ah, baš je osjetljiva, okrhnuta je na nekim dijelovima, vide se otisci zubi od zagriza. Hoću li tražiti novu? Ne znam, nisam sretan zbog kvalitete, ali ja sam sam kriv za to pa ni sam siguran mogu li je vratiti - nasmijao se Marenić. Međutim, može je vratiti, barem tako govore organizatori. - Problem s ljuštenjem i oštećivanjima primijećeno je na sedam do osam posto medalja - rekao je glasnogovornik Igara u Riju Mario Andrada. Nisu samo zlata podložna guljenju. I srebro jedriličara Tončija Stipanovića prošlo je neočekivani “redizajn”. - Oštetila se na dočeku, svatko ju je želio uzeti... Iskreno, to mi ne smeta, ovako mi je čak i draža, ima neku priču. Uostalom, ova je original i zato je ne bih mijenjao - rekao je Stipanović. Ni veslačkom fotofinišu srebro Damira Martina nije baš u najboljem stanju. - Ma meni se medalja izlizala od posebne kutijice u kojoj se drže odličja. Moja je još o odličnu stanju, znam da se jednom veslaču prolilo pivo te sad ima ljubičasto odličje - kaže Damir, koji neće tražiti zamjenu. - Samo ako mi umjesto srebra nazad pošalju zlato - nasmijao se Vukovarac.