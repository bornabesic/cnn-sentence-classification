Foto: Getty Images / Guliver Image JUVENTUS se definitivno vratio u Top 5 europskih klubova, a kako bi tamo i ostao, ali i pokazao financijske mišiće, krenuo je u napad na najbolje i najskuplje igrače. Angel Di Maria, sjajni krilni napadač PSG-a i Argentine, koji u dvije sezone u Parizu ima učinak od 29 golova i čak 40 asistencija, prva je meta Juventusa u ljetnom prijelaznom roku. Njegovi predstavnici jučer su se našli s Pablom Sabbagom, menadžerom argentinske zvijezde. Dogovoreno je da se razgovori nastave nakon finala Lige prvaka, u kojem Juventus igra protiv Reala, inače Di Marijinog bivšeg kluba. Di Maria bi transferom iz PSG-a u Juventus gotovo sigurno bio najskuplji igrač ljetnog prijelaznog roka, jer radi se o nogometašu na vrhuncu karijere, koji je prije dvije godine za njega platio čak 63 milijuna eura odštete Manchester Unitedu. Di Maria uz to s PSG-om ima ugovor još dvije godine, tako da katarski gazde pariškog kluba mogu tražiti koliko god žele za najboljeg igrača. Di Maria je prije tri mjeseca napunio 29 godina i definitivno ima kvalitete za odigrati još jedan ugovor na najvišoj razini. PSG se pokazao kao klub kojem fali klase za taj nivo, bez obzira na silne milijune koje su u uložili vlasnici, jer ove sezone nije uspio obraniti francuski naslov, ni prednost 4:0 iz prve utakmice osmine finala LP protiv Barcelone, kada je upravo Di Maria briljirao s dva gola. Juventus s druge strane je u strahovitom naletu na svim frontovima i predstavlja savršen izazov za zvijezdu Benfice, Reala, Manchester Uniteda i PSG-a, na čijim transferima se do sada okrenulo 180 milijuna eura odštete. Ako ga Juventus kupi, taj iznos će se približiti brojci od 300 milijuna, a talijanski prvak će vjerojatno morati platiti sličnu cifru onoj koju je izbrojao prošlog ljeta, kada je za Gonzala Higuaina dao 94 milijuna eura, što je najskuplji talijanski i četvrti najskuplji svjetski transfer svih vremena.