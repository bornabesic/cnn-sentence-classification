Jak, tvrdoglav, ne predaje se do kraja. To je Mario Mandžukić, igrač koji je imao jednu od glavnih uloga u Juventusovim trofejima otkako je stigao iz Atletica. To o Mandži piše na službenoj stranici Juventusa.  Uz dodatak da je upravo produljio ugovor do 2020. godine.  Nema Dybalinu tehniku ni Higuainovu ubojitost, ali navijači Juventusa ga obožavaju.  Allegri ga je preselio iz špice na lijevo krilo, a Mandžo mu je to vratio golovima, asistencijama i požrtvovnošću kakvu su Talijani zadnji put vidjeli kad je Mourinho stavio Samuela Eto'oa na beka.  Juventus je poboljšanim ugovorom odgovorio na turske milijune koje je Bešiktaš namjeravao ponuditi hrvatskom igraču. Pričalo se o sedam milijuna eura godišnje, dva više nego što zarađuje u Juventusu, ali Stara dama ne pušta Super Marija, igrača koji krvave glave odlazi van terena pa se vraća, trpi udarce i ne odustaje. Stara dama osvojila je šesti naslov prvaka Italije zaredom, a Mandžo 19. trofej u karijeri. Za jubilarni 20. borit će se s Lukom i njegovim Realom u Cardiffu. Juventus je osvojio Scudetto i kup, a u Cardiffu 3. lipnja ide i po Ligu prvaka. Ako pobijedi Real, osvojit će povijesnui trostruku krunu, nešto što Juventusu nikad nije uspjelo.