Tako blizu, a tako daleko. Vrijeme na polufinalnoj utakmici između Hrvatske i Norveške je isteklo, na semaforu je stajalo 22:22, ali su naši dečki imali sedmerac. Zlatko Horvat uzeo je loptu, zamahnuo jednom, drugi put, šutirao, ali norveški vratar je obranio! Nevjerojatno! Ovog promašaja Horvat će se nažalost sjećati cijelog života. Nažalost, ne po dobrome jer smo kasnije u produžecima izgubili priliku da se nakon sedam godina ponovno nađemo u finalu na jednom velikom rukometnom natjecanju. Kao da su finala ostala rezervirana samo za Linu Červara. Slavko Goluža nije četiri puta prošao u finale, a Željko Babić je upisao drugi poraz u polufinalnim susretima. Izgubio je lani polufinale EP-a. Propustili mnogo prilika – Moram biti ponosan na dečke. Odigrali su jednu sjajnu utakmicu od prve do posljednje minute osnovnog dijela. Vidjelo se da jaku žele pobjedu, ma umrli bi za nju. Ali, nažalost nismo uspjeli realizirati sedmerac. Nažalost, promašaji su sastavni dio sporta – rekao je izbornik Željko Babić. Naravno da Horvatu nitko neće ništa zamjeriti, ali je li baš on trebao šutirati s obzirom da je promašio prethodni sedmerac? – Imao sam varijantu da šutira neko drugi. Ali taj drugi bio je na klupi i kako je vrijeme isteklo više ga nisam mogao uvrstiti u igru. Razmišljao sam da šutira Štrlek, ali ni on nije bio previše siguran jer je promašio prethodna dva šuta s krila. Tako je ostalo na Horvatu. To je bila moja odluka – istaknuo je Babić. Šteta što stvar u svoje ruke nije uzeo kapetan, Domagoj Duvnjak. – Nema puno vremena za tugu, danas nas čeka važna utakmica za broncu. No, ovoga puta su u prednosti Slovenci koji se nisu puno potrošili u polufinalu, a imali su dan odmora. Mi smo se potrošili fizički i psihički. Morat ću napraviti neke korekcije za današnju utakmicu. Bit će se teško oporaviti od ovog šoka. Kad bi osvojili broncu to bi bio fantastičan uspjeh, ali ponavljam danas nismo favoriti – istaknuo je Babić. Puno je bilo razočaranih i deprimiranih igrača poslije utakmice. Kako i ne bi. Kada se na ovakav način izgubi. Imaš dobivenu utakmicu, a onda se dogodi peh. Veliko je pitanje tko će od igrača uopće biti spreman za novu tešku borbu sa Slovencima. – Kad počne utakmica onda ćemo vidjeti tko može, a tko ne može. Vidjet ćemo što je ostalo od snage kod dečkiju. Vidjeli ste da smo pali sa snagom u drugom produžetku kojeg smo izgubili sa 1:4. A imali smo i u produžetku veliku priliku. Imali smo dva razlike u prvom produžetku. Ali, njihov vratar je bio poput mačke. Nije uzalud najbolji vratar ovog Svjetskog prvenstva – rekao je Babić. Ne treba za zaboraviti da je Hrvatska imala veliku priliku za pobjedu i prije Horvatovog sedmerca. Imali smo 22:20, imali smo dvije prilike da završimo posao kod 22:21. Na kraju smo Norvežanima dali priliku da izjednače. Obrana je trebala odradili posao po cijenu isključenja, ali smo pustili Sagosena da se neometano digne s mjesta lijevog vanjskog i neobranjivo pošalje loptu u mrežu. – Iskreno, mislio sam da je sve gotovo kada su suci svirali sedmerac koji po meni nije bio. Ali sreća pa smo imali sjajnog Bergeruda koji je pročitao šut i odveo nas u produžetak i kasnije u finale – rekao je Kent Robin Tonnesen, desni vanjski Norveške. Zlatko Horvat, tragičar utakmice, nemoćno je pao na pod kada je Norveška postigla pogodak za konačnih 28:25. Imali smo vremena za još jedan napad ali su naši igrači ostavili loptu na centru. Jedan pogodak u njihovoj mreži ionako ne bi ništa značio. – Naravno da mi je teško kad sam promašio sedmerac. Ovo mi je bio najteži sedmerac, a na kraju i promašaj u životu. Nikad nisam bio u ovakvoj prilici da šutiram sedmerac za ovako važnu pobjedu. Što mogu. Događaju se ovakvi promašaji u sportu. Sada moramo dignuti glave i osvojiti broncu – rekao je Horvat. Norvežani za povijest Što vam je prolazilo kroz glavu? – Imao sam dobar osjećaj. Ispostavilo se da je bio krivi. Bit će ovo teška noć, ne samo za mene već i za sve ostale igrače – rekao je Horvat. Šteta, svi su očekivali veliko finale Hrvatska – Francuska. Sanjali smo da im uzvratimo za onaj poraz u zagrebačkoj Areni 2009. godine. Možda neki drugi put. Sa Slovencima smo već jednom igrali za treće mjesto na Svjetskom prvenstvu. Bilo je to 2013. godine kada smo ih pobijedili. I zato, dečki, glavu gore, idemo po boncu! Utakmica počinje danas u 20.45 sati. U finalu će pak u nedjelju od 17.30 sati igrati Norveška i Francuska. Ovo je inače prva povijesna medalja za norveški muški rukomet. Bilo bi sjajno kada bi u istoj godini Norveška osvojila dvije zlatne medalje. Rukometašice su bile zlatne na EP-u, a dečki imaju priliku postati svjetski prvaci. Hrvatska - Norveška 25:28 PARIZ – Bercy Arena. Gledatelja 15.000. Suci: Horaček i Novotny (oba iz Češke). Hrvatska: Stevanović (3 obrane), Pešić (8 obrana), Mihić, Duvnjak 3, Stepančić 3, Gojun, Matulić, Horvat 6, Kontrec 2, Mandalinić, Štrlek 2, Musa 3, Jotić, Mamić 5, Šebetić 1, Cindrić. Izbornik Željko Babić. Norveška: Bergerud (16 obrana), Christensen, Sagosen 4, Hykkerud, Myrhol 6, Overby, Tonnesen 2, Jondal 2, Bjornsen 5, Lindboe, Gullerud 2, Rod, O’Sullivan, Tangen 4, Johannessen, Hansen 3. Izbornik Christian Berge.   Sedmerci: Hrvatska 3 (5), Norveška 2 (5) Isključenja: Hrvatska 12 minuta, Norveška 8 