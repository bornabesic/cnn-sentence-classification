Od juniora beogradskog Partizana, pa do armenskog Alashkerta! Takav je, eto, nogometni put srpskog nogometaša Aleksandra Tasića (28), srednjeg braniča armenskog prvaka, kojeg je u drugom kvalifikacijskom pretkolu za ulazak u Ligu prvaka eliminirao gruzijski Dinamo iz Tbilisija, suparnik našem Dinamu u trećem pretkolu. Primili smo glupe golove – Otkud zovete? Iz Zagreba!? Kako ste me pronašli, pa što sam ja zanimljiv hrvatskim novinama – iskreno se čudio Tasić nakon što smo ga nazvali, poslije dulje potrage za brojem mobitela. Zanimaju nas vaši dojmovi o Dinamu iz Tbilisija, igrali ste protiv njih... – U Tbilisiju smo izgubili 0:2, na uzvratu u Erevanu bilo je 1:1. I da se nisam ozlijedio na prvoj utakmici, pa sam morao napustiti igru u poluvremenu, vjerujem da ne bismo izgubili, oba smo gola prilično glupo primili u drugom dijelu (drugi iz 11-erca, op. a.)! Čak smo iz jedne “kontre” uzdrmali i vratnicu, a na uzvratu je naš vratar nespretno skrivio pogodak i sve je bilo gotovo – govori Tasić i ističe: – Taj je gruzijski prvak solidna i borbena momčad, taktički dobro uigrana, teže igri, trener im je Slovak Juraj Jarábek, koji očito zna svoj posao. Igraju visoki presing, odmah napadaju, ne daju vam da normalno počnete akciju. Nisu naivni, uostalom, da nisu dobri, ne bi ni bili u ovom natjecanju – kaže Tasić i posebno izdvaja dvojicu Dinamovih igrača: – Najbolji im je napadački dvojac Kvilitaia i Dvališvili, u sustavu 4-2-3-1 igraju jedan iza drugoga. Stvarno su odlični, dobri u skoku, sjajni tehničari, kreću se bez lopte, sve znaju, vodio sam s njima veliku borbu. Ali, nisam baš siguran da će protiv Dinama u Zagrebu igrati na taj način, bilo bi to previše riskantno – kaže Aleksandar Tasić. Na vratima je Francuz Scribe... – Solidan. No, nismo ga mi previše ni testirali, da bih vam mogao reći konkretno mišljenje o njemu, ha, ha... Primijetio sam da im obrana baš i nije sigurna, srednji branič i kapetan, 33-godišnji Amisulašvili, ne diči se brzinom, kao ni defenzivni bokovi... Stadion im je izvrstan Dinamo Tbilisi igra na stadionu Boris Paichadze kapaciteta 55.000 gledatelja, protiv Alashkerta je na tribinama bilo nešto manje od 10.000 ljudi... – Stadion je izvrstan, travnjak vrlo dobar. A protiv vašeg Dinama sigurno će na tribinama biti više ljudi, to je za njih velika, velika utakmica! Je li gruzijski prvak bolji kod kuće ili u gostima? – To je domaćinska momčad i svakako je za vas dobro što je prva utakmica u Maksimiru! Ma neće biti problema, zagrebački Dinamo je osjetno bolji, iskusniji, ima znatno bolje igrače i uvjeren sam da će proći dalje. Žao mi je što mi nismo prošli, jer sam želio upoznati Zdravka Mamić – pa Dinamovi se igrači prodaju kao da su u najboljim svjetskim klubovima! Eh, da sam barem u karijeri imao nekoga kao što je Mamić – zaključio je Tasić.