Hrvatski nogometni reprezentativac Ivan Rakitić, koji u subotu s Barcelonom igra finale španjolskog kupa protiv Alavésa, rekao je kako su igrači sto posto spremni za utakmicu unatoč izboru novog trenera i sudskim procesima u Barceloni. - Mi igrači smo sto posto koncentrirani na finale, želimo osvojiti kup te donijeti trofej u Barcelonu. O ostalim stvarima treba govoriti uprava, mi samo razmišljamo o Alavésu te se nadamo pobjedi - izjavio je 29-godišnji vezni igrač gostujući u noćnom programu na španjolskoj radijskoj postaji Onda Cero. - Barca je uvijek motivirana, uvijek teži pobjedi, bilo to drugo ili dvadeseto prvenstveno kolo te je navikla biti u ovakvim situacijama - dodao je Rakitić. U srijedu je Vrhovni sud potvrdio zatvorsku i novčanu kaznu na napadača Lionela Messija i njegova oca zbog utaje poreza od 2007. do 2009., a u četvrtak je istražni sudac u Madridu odredio pritvor bivšem predsjedniku Barcelone Sandru Rosellu. On je optužen da je nezakonito stekao i zametnuo trag 15 milijuna eura zarađenih u poslovanju s Brazilskim nogometnim savezom prije nego što je 2010. postao predsjednik Barcelone. U ponedjeljak se očekuje imenovanje Ernesta Valverdea novim trenerom Barcelone nakon što se u srijedu na izvanrednoj konferenciji oprostio od Athletic Bilbaa. Luis Enrique će u subotu na madridskom stadionu Vicente Calderón voditi svoju posljednju utakmicu s klupe Barcelone, a onda se, kako je rekao, povući zbog iscrpljenosti. - Jako sam zahvalan Enriqueu na svemu što je učinio za mene. On je bio inzistirao da potpišem za Barcelonu. Puno sam naučio od njega, uživao u ovom razdoblju te mu želim sve najbolje - rekao je Rakitić.  - Siguran sam da će se nakon odmora vratiti i opet raditi dobar posao - napomenuo je hrvatski reprezentativac. Rakitić i Enrique došli su u Barcelonu u ljeto 2014. i s njom osvojili osam trofeja. No ove sezone ispali su u četvrtfinalu Lige prvaka od Juventusa pa sa tri boda zaostatka prepustili naslov španjolskog prvaka Real Madridu. - Na kraju nažalost nismo uspjeli premda smo posljednjih mjeseci igrali na visokoj razini pa možemo biti zadovoljni. I dalje želimo biti prvaci, stoga nam je to već sada glavni cilj u idućoj sezoni - izjavio je Raketa. Tijekom noćne proslave osvajanja naslova prvaka u središtu Madrida igrači Real Madrida su pogrdno skandirali njegovom suigraču Gerardu Piqueu. - To je bila jedna proslava, a kada osvojiš titulu pun si emocija. To je bilo to i gotovo. Posljednjih godina je Barcelona bila iznad mnogih momčadi u Europi pa je normalno da su imali tako veliku želju pobijediti nas. To nas, međutim, jako motivira za iduću sezonu - rekao je Rakitić. Osvrnuo se i na Piquea koji je ove sezone kritizirao suce te nakon i uoči utakmica vodio polemike s kapetanom Real Madrida Sergiom Ramosom. - On je najbolji središnji branič na svijetu, a nama je izuzetno bitna osoba. Ja ga uvijek želim u svojoj ekipi, uvijek se stavlja u prvi red u ime ekipe, i to mi se sviđa. Imam sreće što sam u Barceloni okružen tako velikim osobama. Gerarda se jako poštuje u svlačionici, nosi se sa svime što se događa - rekao je dokapetan hrvatske reprezentacije. Rakitić, koji je od dolaska iz Seville igrao u prvoj postavi, u prosincu je bio izgubio mjesto u prvih jedanaest no onda se u drugom dijelu sezone vratio u udarnu ekipu. - Osjećaš se loše no moraš prihvatiti odluku trenera. Svatko želi stalno igrati no što je tu je. Mislim da sam igrač kojeg je Enrique najviše koristio u ove tri godine. Potrebno je gledati naprijed, učiti i izaći jači iz ovakvih situacija - rekao je. Rakitić će u subotu istrčati posljednji put na Vicente Calderónu, stadionu kojem je to nakon 50 godina posljednja službena utakmica. Protivnik Alavés, baskijska ekipa iz sjevernog grada Vitorije, ove sezone se vratila u prvu ligu poslije deset godina pa zauzela 9. mjesto u prvenstvu. - Alavésu nitko ništa nije poklonio niti ga je netko stavio u finale. Oni su sami “ozdravili” te zasluženo stigli do finala i zato prema njima imamo maksimalni respekt. Dolaze nakon jedne dobre serije i odličnih igara -  napomenuo je Rakitić koji s Barcelonom brani naslov osvojen lani. Ako Alavés pobijedi ići će u Europsku ligu iduće sezone, izgubi li ondje će se naći Athletic Bilbao koji je zauzeo sedmo mjesto u prvenstvu. - Siguran sam da su posebno motivirani te da će istrčati s velikom željom da nas pobijede. No naša želja je još veća, nastojat ćemo odigrati veliku utakmicu te od prve minute tražiti pobjedu - zaključio je Rakitić.