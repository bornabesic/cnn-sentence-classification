Nakon što su organizaciju koju predvodi, Sandra Perković i Sara Kolak učinile drugim najboljim europskim i sedmim svjetskim nacionalnim atletskim savezom, čelni čovjek Hrvatskog atletskog saveza Ivan Veštić obrušio se na Hrvatski olimpijski odbor. Požalio se na to da HOO duguje HAS-u 423.000 kuna, pa smo nazvali glavnog tajnika HOO-a Josipa Čopa da pojasni taj dug. Obveze od 16 milijuna kuna – Kao prvo, nije im taj novac dužan HOO, nego država. Ministarstvo treba slati taj novac, ali on ne dolazi potrebnom dinamikom. Zato bih volio da gospodin Veštić svoje strelice usmjeri na pravu adresu, jer HOO samo transferira novac. Prema Zakonu o sportu, HOO dobiva novac od igara na sreću ili iz proračuna odnosno proračunske zalihe i onda ga usmjerava korisnicima na osnovi proračuna koji je usvojila Skupština HOO-a i koji je prihvatilo nadležno Ministarstvo. Mi ne možemo nešto proslijediti ako to nemamo, pa neka se HAS-ov čelnik obrati Ministarstvu – poručio je Čop. S obzirom na to da ne čekaju samo atletičari svoja programska sredstva, pitali smo Čopa koliko država sveukupno kasni? – To nije krivnja HOO-a, nego sustava koji ne funkcionira. Trenutačno imamo obveza prema savezima u iznosu od 16 milijuna kuna pa takva dinamika ne može podmirivati aktualne potrebe nacionalnih saveza te ćemo o tome kako premostiti taj problem razgovarati s ljudima iz Ministarstva. A zato ne bi trebalo biti razloga jer su prihodi od igara na sreću viši nego u 2015. a projekcije rađene za 2016. su u dohvatljivim okvirima. Uostalom, uz 10 osvojenih olimpijskih medalja, držim da doista postoje sve pretpostavke da do takvih situacija ne dolazi. Mi ne očekujemo ni zlatni ni crvenih tepih, već samo da dobivamo kontinuirano novac kako bismo pravodobno izvršavali obveze prema našim članicama, da se čelni ljudi saveza ne bi morali zaduživati i iscrpljivati korištenjem vlastitih kartica. Glavnog operativca HOO-a žalosti i to što nijedna politička stranka u izbornom programu nije spomenula sport. – To što smo osvojili rekordan broj medalja i što smo po tome 17. na svijetu nije donijelo nikakav pomak. Niti je bolje financiranje sporta niti su ispunjene naše želje da se status sportaša izjednači sa statusom estradnih umjetnika. Sjajan domet u Riju zaboravljen je za dva tjedna. Odgovorio je Čop i na pritužbu atletičara zašto Edis Elkasević, trener dvostruke olimpijske pobjednice Sandre Perković, nije svrstan u kategoriju vrhunskih A trenera. – Prema pravilnicima HOO-a, da bi neki trener bio u toj kategoriji, njegov štićenik mora postići kriterijski rezultat, a u ovom slučaju to je olimpijska medalja. Kako gospodin Elkasević dosad nije imao olimpijsku medalju, nije ni bio u kategoriji vrhunskih A trenera, što sada postaje i stječe pravo na tih 18.000 kuna bruto. Osim toga, ljudi moraju shvatiti da to što daje HOO nije trenerova plaća nego samo naknada za izvrsnost. Ti treneri nisu zaposlenici HOO-a nego nacionalnih saveza koji, nažalost, teško pronalaze vlastite izvore financiranja. Povlatice idu – funkcionarima A što je s pritužbama da HOO iskorištava sportaše za svoje kampanje (Crodux, autokuće...), a da sportaši nakon toga niti dobivaju gorivo niti voze te automobile. – HOO ponekad moli sportaše da se uključe u aktivnosti sponzora, pri čemu se ne može reći da oni od toga nemaju koristi. Brojni su sportaši u razvojnim programima HOO-a, dobivaju stipendije i opremu i ne vidim problem da suradnja bude dvosmjerna. Osim toga, mnogi sportaši imaju popust na gorivo. Također, možemo pomoći Veštiću da pronađe sponzore, no neka ne miješa kruške i jabuke – rekao je Čop.