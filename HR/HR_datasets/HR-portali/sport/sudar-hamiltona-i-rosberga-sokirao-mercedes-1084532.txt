Nizozemac Max Verstappen u premijernom nastupu za Red Bull osvojio je prvu Grand Prix pobjedu. Novi Red Bullov vozač, koji je nedavno zamijenio Daniila Kvyata, bio je sjajan.  U petoj ovosezonskoj utrci prvenstva u formuli 1 za VN Španjolske senzacionalnom vožnjom prvi je prošao ciljem i postao najmlađi pobjednik u povijesti formule 1. Drugo mjesto osvojio je Ferrarijev pilot Kimi Räikkönen, a treće njegov klupski kolega Sebastian Vettel. Na trećini utrke (vozilo se 66 krugova) najbolje vrijeme imao je Vettel, ali je i dalje gledao u repove Red Bullova. Ricciardo je čuvao prvo mesto s devet sekundi ispred Verstappena. No zbog mekših guma u 44. krugu morao je u boks. U sjajnoj utrci mladi Nizozemac je vodio ispred Räikkönena i Vettela.  Kimi je smanjivao zaostatak za Maxom pa je 15 krugova prije kraja bio manje od pola sekunde iza njega. Verstappen je izdržao pritisak. Već na startu utrke formule 1 za VN Španjolske otpala su oba Mercedesova bolida. Nico Rosberg odlično je startao i u prvom zavoju prošao Lewisa Hamiltona, koji je u kvalifikacijama bio najbrži. Aktualni svjetski prvak želio je odmah vratiti prvo mjesto, pa je u žaru borbe izletio sa staze, izvrtio se i udario u bolid klupskog kolege. - Bilo je to glupo, mogli smo pobijediti u utrci. Lewis je bio previše agresivan, moram razgovarati s njima, želim čuti njihovo objašnjenje - rekao je direktor Mercedesa Niki Lauda. Poredak vozača: 1. Rosberg 100 bodova, 2. Raikkonen 61, 3. Hamilton 57... Poredak konstruktora: 1. Mercedes 157 bodova, 2. Ferrari 109, 3. Red Bull 94...  >>Bivši šef Ferrarija ovom je izjavom Schumijevim navijačima vratio optimizam!