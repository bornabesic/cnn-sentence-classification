Pogocima Cristiana Ronalda i Alvara Morate u posljednjih šest minuta dvoboja, aktualni europski prvak Real je pred svojim navijačima uspio iščupati 2-1 pobjedu pred svojim navijačima, a identičnim je rezultatom Monaco trijumfirao na Wembleyju, gdje će Tottenham igrati domaće dvoboje u Ligi prvaka. U drugoj utakmici Dinamove skupine Juventus i Sevilla su u Torinu odigrali sadržajnu utakmicu, ali su mreže ostale u stanju mirovanja. Najbliže je pogotku došao Gonzalo Higuain u 60. minuti, kad je na ubačaj Danija Alvesa s pet metara pucao glavom i pogodio gredu. Mario Mandžukić je ostao na klupi, a Massimiliano Allegri je u 86. minuti ubacio Marka Pjacu umjesto Dybale, no hrvatski reprezentativac nije došao u priliku ugroziti Sevillina vratara, ali je u dvojbenoj situaciji bio srušen u kaznenom prostoru, kad je sudac mogao pokazati i na bijelu točku.  Lisabonski Sporting je u Madridu poveo pogotkom Brune Cesara u 48. minuti i portugalska momčad je sve do 89. minute uspijevala otkloniti sve opasnosti pred svojim vratima. Tada je Cristiano Ronaldo precizno izveo slobodni udarac i postigao svoj 95. pogodak u Ligi prvaka. Pobjedu Madriđanima donio je povratnik iz Juventusa Alvaro Morata, koji je u 95. minuti glavom svladao vratara Patricija, nakon sjajnog ubacivanja Jamesa Rodrigueza. Obojica igrača su u drugom poluvremenu ušli u igru. Luka Modrić je u igri proveo svih 90 minuta, a Mateo Kovačić je ostao na klupi. Hrvatski reprezentativni vratar Danijel Subašić oporavio se od ozljede mišića i vratio se na vrata Monaca koji je na rasprodanom Wembleyju uspio srušiti Tottenham, koji će na nacionalnom stadionu igrati domaće utakmice, zbog radova na njegovom novom stadionu. Statistika je bila debelo na strani domaće momčadi, ali Monacovi su igrači bili efikasni. Oba udarca u okvir gola završila su u mrežu Huga Llorisa. Prvi pogodak postigao je Silva (15), a drugi Lemar (31). Alderweireld je u 45. minuti uspio svladati Subašića, ali svi ostali pokušaji momčadi Mauricija Pochettina ostali su bez rezultata. Za razliku od Tottenhama, preostala dva engleska predstavnika bila su uspješna. Prvak Leicester City je s 3-0 slavio na gostovanju u Bruggeu. Dvostruki strijelac bio je Mahrez (29, 61-11m), a vodeći pogodak postigao je Albrighton (5). Jednodnevna odgoda zbog kišnog nevremena u Manchesteru dobro je djelovala na momčad Pepa Guardiole i Kuna Aguera. Argentinac je 'hat-trickom' (9, 28, 77) počastio navijače Cityja u domaćoj 4-0 pobjedi nad Borussijom iz Moenchengladbacha. Posljednji pogodak postigao je Iheanacho (90+1) u završnici dvoboja. Za razliku od neuspješnog imenjaka, dortmundska Borussia je već u prvih 17 minuta gostovanja u Varšavi imala tri gola prednosti. Povratnik Mario Goetze počeo se iskupljivati za 'bijeg' u Muenchen i načeo je Legiju u 7. minuti. U 15. minuti je Papastathopoulos poduplao vodstvo Nijemaca, a samo dvije minute poslije u strijelce se upisao i Bartra. U drugom dijelu su Guerreiro (51) te Castro (76), na asistenciju nesuđenog hrvatskog reprezentativca Christiana Pulisica, Borussiji donijeli vodstvo od 5-0, a Aubameyang se u 87. minuti potrudio da momčad iz Dortmunda ostvari uvjerljiviju pobjedu na startu Lige prvaka od one koju je dan prije zabilježio njihov veliki suparnik iz Muenchena.  I Bayer je u Leverkusenu pratio strijelce Dortmunda u početku dvoboja s moskovskim CSKA, kad su Mehmedi (9) i Čalhanoglu (15) donijeli dva pogotka prednosti domaćoj momčadi. No, Rusi su već do poluvremena uspjeli izbrisati zaostatak te zahvaljujući golovima Dzagoeva (36) i Jeremenka (38) doći do 2-2, što je bio i konačan ishod dvoboja. 