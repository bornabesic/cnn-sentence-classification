Imali smo priliku osvojiti naslov i jesmo. Morali smo se uštipnuti u tunelu prije utakmice da budemo sigurni da ne sanjamo – rekao je Cahill nakon što je sudac Oliver označio kraj. Tako su londonski plavi pred više od 25 tisuća gledatelja s 1:0 svladali West Brom i napustili Hawthorns sretniji nego inače. Osigurali su Conteovi momci svoj šesti naslov nogometnog prvaka Engleske i, nakon izleta Leicestera prošle godine, vratili trofej na Stamford Bridge. I to zahvaljujući adutu s klupe. Michy Batshuayi zamijenio je Pedra i deset minuta prije kraja dao je odgovor na sva pitanja, zabio gol i odlučio pobjednika. A poseban status na Otoku dobio je i John Terry, ova peta kruna donijela mu je titulu najuspješnijeg kapetana u povijesti Premier lige. Naime, u svakoj od sezona u kojoj su plavi podizali trofej, on je bio kapetan. Tako je na vrhu pobjegao Royu Keaneu koji je kao kapetan Manchester Uniteda četiri puta slavio tu titulu.  - Bio je užitak sjediti i to gledati, iz drugačije perspektive. Zajedništvo vlada od prvog dana - istaknuo je Terry. Ali nije on jedini nagrađeni, Abramović se pobrinuo da se ostatak momčadi ne osjeća zapostavljeno. Spremio je Rus gotovo šest milijuna eura koje će igrači podijeliti među sobom. Tako će svaki igrač dobiti oko 255.000 eura. Lijep džeparac i poticaj za nogometnu predstavu i novi naslov.  - Sretan sam, jako sam sretan. Ovo je moj prvi naslov prvaka Premier lige . Kada sam se odlučio vratiti sanjao sam o osvajanju naslova i san mi se ostvario. Nije bilo lako, ali pobijedili smo. Radimo naporno svaki dan kako bismo mogli uživati u ovakvim trenucima. Conte voli raditi, radi sa strašću i sretan sam zbog njega. Zaslužio je ovo. A ja trebam krevet i moram spavati - rekao je David Luiz koji je kasnije s Diegom Costom “oteo” londonskog menadžera s konferencije za medije pa ga u svlačionici sa suigračima zalio šampanjcem i pivom. - Nije lagano doći u Englesku i pokušati nešto novo, pogotovo nakon loše sezone Chelseaja. Ova pobjeda pripada igračima. A ja moram promijeniti odijelo jer je u lošem stanju sad. No, koga briga, uživam u ovom trenutku - zaključio je Antonio Conte koji je prije kraja samog prvenstva osigurao svoj prvi engleski naslov. 