Nogometaši Rijeke sinoć su sjajnom predstavom pobijedili Dinamo 3:1 i osvojili Hrvatski nogometni kup. Riječani su tako osvojenom prvenstvu pridodali još jedan trofej te tako kompletirali duplu krunu. Bila je to sjajna sezona kluba s Rujevice, najbolja u povijesti, a sada su svi otišli na zasluženi odmor. No, pitanje je hoće li se svi s njega vratiti na isti stadion jer je svima jasno da je rasprodaja neminovna. Rijeka godišnje troši više od 10 milijuna eura pa je logično da taj trošak mora nadomjestiti prodajom igrača. Trener Matjaž Kek već je izjavio kako novca nema puno, a predsjednik Mišković naglasio je da su svi na prodaju, ali za pravu cijenu. I čini se da bi do prvog transfera moglo doći jako brzo jer za Franka Andrijaševića zainteresirani su brojni klubovi. Belgijski mediji danas pišu kako je za njega ozbiljno zapeo Standard Liege. Štoviše, pišu kako su pregovori već započeli. "Čini se da je Standard pronašao zamjenu za Alžirca Iskaha Belfodila. Za oko im je zapeo 25-godišnji Hrvat Franko Andrijašević, nogometaš Rijeke. Pregovori su već u tijeku", piše belgijski SudInfo. Napominje se da bi Franko mogao potpisati petogodišnji ugovor, dok bi Rijeka navodno mogla dobiti oko 4 milijuna eura. Andrijašević je ove sezone bio najbolji igrač Rijeke, vukao ju je do dvostruke krune i zaradio poziv u reprezentaciju. U prvenstvu je zabio 16 golova te je sezonu završio kao treći topnik HNL-a.