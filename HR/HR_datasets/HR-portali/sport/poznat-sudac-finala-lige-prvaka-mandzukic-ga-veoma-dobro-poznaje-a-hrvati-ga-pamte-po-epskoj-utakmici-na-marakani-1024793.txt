Hrvatska pak Nijemca pamti po utakmici Srbije i Hrvatske koja se odigrala 6. rujna 2013. godine na Marakani. UEFA je odredila suce za finala Lige prvaka i Europske lige. Njemački sudac Felix Brych (41) dijelit će pravdu u Cardiffu na utakmici Juventusa i Real Madrida 3. lipnja u 20:45. Felix Brych je međunarodni sudac od 2007. godine, a ove sezone odradio je pet utakmica Lige prvaka, uključujući i osminu finala Porta i Juventusa u Portugalu u kojoj je torinska momčad slavila s 2:0 pogocima Pjace i Alvesa. Asistirat će mu dvojica sunarodnjaka, Mark Borsch i Stefan Lupp, a četvrti sudac bit će Srbin Milorad Mažić. Dva dodatna suca Nijemci Bastian Dankert i Marco Fritz. Nijemac je i jedan rezervni sudac Rafael Foltyn. Mandžukić se s Brychom susreo i u studenom 2015. godine kada je Nijemac sudio Juventusu utakmicu protiv Manchester Cityja koju je ‘stara dama’ dobila s 1:0 pogotkom hrvatskog napadača. Isto tako, Brych je sudio Juventusu i utakmicu po skupinama u listopadu 2014. godine kada su izgubili od Atletica na Calderonu s 1:0, a Realu je sudio uzvrat četvrtfinala 2015. godine kada su pogotkom Chicharita prošli u polufinale gdje su na koncu izgubili baš od Juventusa koji je pak kasnije izgubio od Barcelone u finalu. Mandžukić je igrao u svim tim utakmicama. Za Juventus je igrao protiv Cityja i Porta, za Atletico protiv Juventusa i protiv Reala, a niti jednom nije dobio karton. Modrić nije igrao u spomenutoj utakmici madridskih klubova, a Kovačić tada još nije igrao u Realu. Hrvatska pak Brycha pamti po utakmici Srbije i Hrvatske koja se odigrala 6. rujna 2013. godine na Marakani. Utakmica je završila 1:1, a Mandžukić je zabio, no, susret će ostati upamćen po onom startu Josipa Šimunića zbog kojeg mu je Brych dao izravni crveni karton. Tada je igrao i Kovačić od 64. minute. Što se tiče finala Europske lige između Ajaxa i Manchester Uniteda, tu će utakmicu voditi Slovenac Damir Skomina u Stockholmu 24. svibnja u 20:45. Pomoćnici će mu biti sunarodnjaci Jure Praprotnik i Robert Vukan, četvrti sudac je Talijan Gianluca Rocchi, a dva dodatna pomoćna Slovenci Matej Jug i Slavko Vinčić. Rezervni sudac je također Slovenac Tomaž Klančnik. 