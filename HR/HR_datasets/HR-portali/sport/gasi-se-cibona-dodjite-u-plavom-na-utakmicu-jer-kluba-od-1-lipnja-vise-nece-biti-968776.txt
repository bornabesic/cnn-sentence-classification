VIŠE NIJE zezancija. Cibona je u ozbiljnim problemima, a rješenja, barem zasad, nema na vidiku. O tome je za SN govorio Aco Petrović, koji od prosinca više nije u klubu, no ne može više gledati ovo što se događa s "vukovima". "Ja sam u ovom klubu, kao igrač, trener i predsjednik, bio od 1976. godine. Želim skrenuti pozornost javnosti na tešku situaciju u kojoj se Cibona našla. Sa stopostotnom sigurnošću mogu reći da Cibone 1. lipnja više neće biti", očajan je Petrović koji je zamolio sve navijače i prijatelje kluba da dođu sutra na drugu utakmicu polufinala doigravanja protiv Šibenika. "Pozivam sve da dođu i obuku neštoi plavo jer svjedočimo jednoj od zadnjih utakmica velikog kluba. Ako ništa drugo, Cibona je zaslužila barem velik oproštaj", rekao je Petrović. Kako piše SN, Aco je objasnio da Cibona do 1. lipnja mora početi plaćati predstečajne rate. Klub je dužan 40 milijuna kuna, no predstečajnom nagodbom vjerovnici su pristali na isplatu 17 milijuna kuna. "Cibona do sada nije platila ništa, ni lipe. Imam informacije da se nitko iz kluba uopće ne javlja vjerovnicima. Kad istekne devedeset dana neplaćanja, 1. lipnja, pouzdano znam da će netko od vjernovnika to prijaviti i tada po zakonu na snagu stupa stečaj. Odnosno, gašenje Cibone", objasnio je Petrović i dodao da su u prosincu u uredu gradonačelnika bili ljudi koji su željeli investirati u klub. "Rečeno im je da će im se netko javiti, ali nije. Ne znam zašto...". Navodno postoji neka opcija da bi se do kraja ovog tjedna nabavio neki novac, ali postoji i scenarij po kojem bi slavno ime zaživjelo u nekom drugom projektu. Košarkaški klub bi sa svojom bogatom povijesti nestao preko noći skupa s novcem koji Cibona duguje. "Znam da to sada zvuči patetično, ali utakmica protiv Šibenika zaista bi mogla biti jedna od zadnjih u kojima ćemo gledati ovaj klub. Moram skinuti kapu trenerima i igračima. Svaka im čast na svemu što su ostvarili u gotovo nemogućim uvjetima", zaključio je Petrović. Cibona i Šibenik igraju u srijedu od 18 sati, a Cibona u seriji na dvije pobjede vodi 1:0. U drugom polufinalu, u četvrtak, Cedevita ugošćuje Split. Zagrepčani su dobili prvu utakmicu.