Nakon tri uzastopna poraza u tjedan dana, pred trenerom Manchester Uniteda Joseom Mourinhom dva su problema koja mora hitno riješiti, treba mu playmaker, a također treba odlučiti što napraviti sa kapetanom Wayneom Rooneyjem. Rooney je već 12 godina u klubu i većinu karijere bio je najbolji golgeter Uniteda. No, posljednjih sezona njegov golgeterski učinak je sve skromniji. Tako ga je prošle sezone bivši trener Louis van Gaal prebacio u vezni red, a na toj poziciji je ostao i pod Mourinhom. No,  njegove partije su ispod očekivanja. Navijači Uniteda preko društvenih mreža poručuju da je Rooneyju mjesto na klupi za pričuve, a isto misle i novinari te nogometni analitičari koji prate Premier ligu. Mourinho mora hitno odlučiti što učiniti sa Rooneyjem, ali to nije lako jer je riječ o klupskoj legendi, a sa 30 godina ne spada među igrače koji su pred završetkom karijere. Osim toga, Rooneyju nedostaju samo četiri gola da prestigne legendarnog Bobbyja Charltona na listi najboljih strijelaca Uniteda svih vremena. Bobby Charlton je u 17 godina provedenih na Old Traffordu postigao 249 pogodaka, a Rooney je trenutno na 246. Drugi veliki problem je nedostatak pravog playmakera. Sa napadačima kao što su Zlatan Ibrahimović i Marcus Rashford, United ne bi trebao imati golgeterskih problema. No, u klubu nema igrača koji bi dao ključni pas za napadače, iako je na rosteru devet veznjaka (Paul Pogba, Juan Mata, Jesse Lingard, Michael Carrick, Ashley Young, Marouane Fellaini, Morgan Schneiderlin, Ander Herrera, Henrikh Mkhitaryan). Zato Mourinho u zimskom prijelaznom roku želi dovesti 24-godišnjeg veznjaka Paris St-Germaina Brazilca Lucasa Mouru, tvrde britanski mediji.  Mourinho je želio angažirati Mouru još dok je bio trener Real Madrida, ali nije uspio. Brazilac je odabrao PSG, u koji je stigao u siječnju 2013. iz Sao Paula za 45 milijuna eura. Proteklih godina forma Lucasa Moure bila je promjenjiva, ali ove sezone, pod novim trenerom Unaijom Emeryjem, igra odlično, a i puno zabija, u šest nastupa postigao je četiri gola. 