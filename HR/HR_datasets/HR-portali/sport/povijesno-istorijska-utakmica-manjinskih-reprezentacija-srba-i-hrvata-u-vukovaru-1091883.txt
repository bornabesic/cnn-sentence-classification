U vrijeme kada je u nedjelju završavala utakmica vatrenih s Turskom u Vukovaru, na stadionu NK Vuteks Sloge, započinjala je prijateljska nogometna utakmica koju su akteri nazvali „povijesno-istorijskom“. Naime, u sklopu priprema za Europsko prvenstvo manjina, koje 18. lipnja započinje u Italiji, prijateljsku nogometnu utakmicu odigrale su Reprezentacija Srba iz Hrvatske i Reprezentacija Hrvata iz Srbije. Kako to i priliči utakmici je prethodilo intoniranje državnih himni Hrvatske i Srbije. - Ovo je veliki dan za sve nas ali i u isto vrijeme i primjer koliko sport zbližava ljude. Isto tako ovo je i dokaz koliko je zapravo suradnja Hrvatskog nacionalnog vijeća (HNV) iz Srbije i Srpskog narodnog vijeća (SNV) iz Hrvatske dobra i kvalitetna, rekao je donedavni predsjednik Demokratskog saveza Hrvata Vojvodine Petar Kuntić koji je bio jedan od organizatora utakmice. Kako je najavljeno suradnja HNV-a i SNV-a doprinijela je tome i da će igrači dvije reprezentacije u Italiju putovati istim autobusom, a biti će smješteni i u istom hotelu. - Cijela priča je započela s idejom NK Petrove Gore iz Vojnića koji su nam se javili s zamolbom da im omogućimo odlazak na EP manjine. Sve ostalo je sada već povijest. Ovo je prvi put da Srbi iz Hrvatske imaju svoju manjinsku reprezentaciju za razliku od Reprezentacije Hrvata iz Srbije koja postoji već deset godina, rekao je ispred SNV-a Milorad Pupovac. Izbornik Reprezentacije Hrvata iz Srbije Marinko Poljaković podsjetio je kako je ta reprezentacija osnovana prije deset godina i da su do sada, na dva EP, osvajali drugi i treće mjesto. - I u Italiju idemo s visokim ambicijama. Cilj nam je osvojiti titulu prvaka, a volio bih kada bi u finalu igrali s Srbija iz Hrvatske. Našu reprezentaciju čine najvećim dijelom iz Subotice i Sombora s tim što se trudimo imati igrače iz cijelče Vojvodine i srbije, odnosno, gdje god sve Hrvati žive. Najvažnije nam je da dečki žele igrati za nas, rekao je Poljaković. S druge strane izbornik Reprezentacije Srba iz Hrvatske Zoran Čugalj kaže kako je na samome početku te da je gledao u momčad ubaciti igrače iz cijele Hrvatske. - Idemo na ovo EP bez ikakvog rezultatskog imperativa ali zato već sada mogu najaviti kako ćemo za buduća natjecanja napraviti jaču i uigranu reprezentaciju, rekao je Čugalj. Poslije utakmice u Vukovaru, koja je protekla bez ijednoga incidenta, već se čuju ideje i o skoroj uzvratnoj utakmici u Subotici ali i organiziranja svojevrsnih Igara za manjine u kojima bi se sportaši ogledali u nekoliko sportova.  