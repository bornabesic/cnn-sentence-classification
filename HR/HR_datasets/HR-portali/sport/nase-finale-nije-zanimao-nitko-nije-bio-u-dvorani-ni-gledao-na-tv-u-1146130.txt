Rukometaši Hrvatske nisu se poput Slovenaca vratili kući u subotu. Ostali su do ponedjeljka u Parizu, ali nitko nije bio u dvorani i gledao finale. – Nije me uopće zanimalo. Ionako će me Nyokas zezati kada dođem u Nantes – rekao je Jerko Matulić koji je došao naknadno kao zamjena za Božića Pavletića. Ivan Stevanović odgledao je zadnjih deset minuta. – Svi se čude kako je Gerrard dobro branio polufinale i finale. No on je trenutačno najbolji vratar francuske lige. Sjajan je u Montpellieru – rekao je Stivi koji je let do Zagreba prikratio gledajući film na tabletu. Luka Šebetić razmišljao je pak kako ponovno mora zubaru. – Opet mi je ispao prednji zub. Baš nemam sreće – istaknuo je Luka. Ivan Pešić dobio je slobodno do srijede. U četvrtak će put Bresta da bi se u subotu vratio u Celje gdje Meškov igra utakmicu SEHA lige. – Bilo bi bolje da sam iz Senja išao u Celje nego ovako okolo-naokolo. Kao da mi nije dosta putovanja ovih dana po Francuskoj kad smo putovali od sjevera na jug pa nazad – istaknuo je reprezentativni vratar. 