Trener Zinedine Zidane (44), koji je u nedjelju vratio naslov prvaka Real Madridu nakon 2012. godine, istaknuo je kako je to najsretniji dan u njegovom sportskom životu. - Ovo je veliki uspjeh, jer je osvojen naslov u najtežoj ligi na svijetu, nakon 38 kola. Za naslov je bilo ključno da svi igrači, bez obzira koliko igrali, budu ujedinjeni tijekom cijele sezone i u tome smo uspjeli. Ovo mi je najsretniji dan u mom sportskom životu - izjavio je Zidane na konferenciji za medije u Malagi, gdje je Real Madrid pobijedio sa 2-0. - Za naslov su najzaslužniji igrači jer su oni patili i borili se na terenu. Teško je da sva 24 igrača koja imam igraju isti broj minuta, no oni su svi dobro radili. Zbog tog smo dobrog rada stigli spremni na kraj sezone, svi igrači su dočekali kraj u formi - rekao je Zidane, a onda su iznenada trojica igrača, među njima Marcelo i Alvaro Morata, utrčali u prostoriju i šampanjcem polili trenera te s njime počeli slaviti. Nakon nekoliko minuta konferencija je nastavljena. - Sada nećemo razmišljati o Cardiffu i finalu Lige prvaka, samo želimo uživati u trenutku. Ovo posvećujem svim pristašama Real Madrida, koji su uz nas bili čitave godine, svojoj obitelji te svom bratu - zaključio je Zidane. Francuz je preuzeo Real Madrid u siječnju 2016. te od tada osvojio prvenstvo, Ligu prvaka, Svjetsko klupsko prvenstvo i europski Superkup.