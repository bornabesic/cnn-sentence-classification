Kapetan hrvatske nogometne reprezentacije Luka Modrić sa smiješkom je odslušao pitanje turskog novinara o famoznom selfieju s velikom turskom nadom Emreom Morom. Mladi je Turčin, naime, nakon posljednje utakmice Turske i Hrvatske na Parku prinčeva molio svoga idola Luku za jedan zajednički kadar. Ta je fotografija u Turskoj izazvala dosta polemika, mladić je bio izložen žestokim kritikama. – Ne znam zašto je to izazvalo polemike – kaže Luka i dodaje: – Kakav je Emre Mor igrač? O tome dovoljno govori činjenica da ga je angažirala Borussia Dortmund. Sada je sve na njemu; ima preduvjete i sve predispozicije da postane veliki igrač – kazao je Modrić. Činilo se kako je utakmica protiv Turske u Parizu za Hrvatsku bila dosta jednostavna, opuštajuća, primijetio je jedan turski novinar. Luka ga je odmah demantirao. – Možda se vama činila takvom, ali uopće nije bila tako jednostavna. Ova će pak biti potpuno drukčija od svih ostalih koje smo do sada igrali protiv Turaka. Primjerice, igra se pred praznim stadionom, što će biti otežavajuća okolnost za obje momčadi. Turska je reprezentacija koja se voli nadigravati, pa stoga očekujem dobru i zanimljivu utakmicu, a nadam se da ćemo mi pokazati svoje pravo lice, kao na Euru – dodao je Modrić. Je li Turska puno slabija bez Arde Turana i još nekolicine vedeta? – Većina turskih reprezentativaca s Eura još uvijek je tu. Uveli su nekolicinu mladih, što će im biti dodatni poticaj i dati novu energiju, tako da nam neće olakšati posao ni to što ne igra Arda Turan. Turska ima mnogo kvalitetnih igrača i jako je opasan suparnik – zaključio je Modrić. Izbornik Ante Čačić opovrgnuo je postojanje afere oko premija za Europsko prvenstvo. Kaže da su na sastanku s predsjednikom Saveza Šukerom bili kapetan Modrić te Ćorluka i Mandžukić, te kako je dogovor oko isplate premija za EP postignut za dvadeset sekundi. A novi nastavak slučaja Lovren?, pitamo Čačića. – Prvi put čujem za to. Inače, atmosfera u reprezentaciji je odlična – dodaje izbornik. Ni Čačića neće zavarati novi izgled turske nacionalne momčad koji je zbunio mnoge kroničare i poznavatelje njihove reprezentacije. – Nećemo nasjesti na priču da Turska nije na visokoj razini. Ona će sigurno danas biti dobra, borbena, ambiciozna. Ne postoji zemlja u Europi koja ne može sakupiti 15 dobrih igrača i sastaviti kvalitetnu momčad. Stoga moramo biti oprezni, jer nema sigurnih bodova. I Turska se sigurno vidi na Svjetskom prvenstvu, kao i mi. Trebat će nam puno dobrih igara u kontinuitetu da bi nam se to ostvarilo – dodao je Čačić. Tvrdi kako ima puno povjerenje u vratara Lovru Kalinića, debitanta u kvalifikacijskoj utakmici, kao i u Rakitića za kojega kaže kako je emotivno u dobrom stanju i može odgovoriti zahtjevima ove utakmice. Sastav nije otkrio, no dao je naslutiti kako neće odstupiti od formacije koja je slomila Turke u Parizu. U toj koncepciji Marko Pjaca opet ostaje zlatna rezerva, dragocjeni džoker s klupe. 