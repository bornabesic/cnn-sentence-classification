Foto: Pixsell / V. Rogulja, detalj s dodjele medalja  DAVOR ŠUKER od početka svog mandata na mjestu predsjednika HNS-a izbjegava zbivanja u domaćem nogometu. Domaće teme i problemi su mu očito naporni, a reprezentacija ključan faktor njegova opstanka na funkciji koju obnaša bez praktične odgovornosti. Predsjednik je posljednji put viđen u Americi, gdje je reprezentacijom protiv Meksika krpao rupe u budžetu Saveza, ali nije se pojavio na dvjema najvažnijim utakmicama hrvatskog nogometa; posljednje kolo sezone i dodjelu pehara prvaka te finale Hrvatskog nogometnog kupa. Šuker nije bio ni u Ludbregu na završnici sezone mlađih kategorija. Medalje je umjesto Šukera dijelio inkriminirani Damir Vrbanović. Nakon finala Kupa u Varaždinu i velikog slavlja Rijeke, Šuker je dobio kritike čak i na HRT-u. Joško Jeličić njegovo ponašanje okarakterizirao je nedopustivim, na pitanje HRT-ova novinara. "Ne, zaista nema opravdanja. Šukerovo mjesto je ovdje. Ako nema želje i volje obnašati ovu funkciju, neka kaže, ima puno kvalitetnih ljudi koji mogu i žele. Osim što funkcija predsjednika nalaže da bude tu, on je najprepoznatljivija persona našeg nogometa i trebao bi dijeliti medalje našoj djeci", poručuje Jeličić.