Kakva je to utakmica bila, definitivno naša najbolja na Svjetskom prvenstvu u Francuskoj. Naši rukometaši odigrali su zrelo, pametno, disciplinirano i veličanstveno pa su pobijedili Španjolsku 30:29. Bilo je napeto u završnici, ali ispalo je dobro i idemo dalje. Na terenu je briljirao sjajni Marko Mamić, igrač koji je ušao s klupe i zabio devet golova. Bombardirao je Maminjo sa svih strana, izbušio je vratara Španjolske. - Kad si na terenu, razmišljaš samo o igri. Bodrimo jedni druge, nadopunjavamo se i to što smo prava ekipa je naša najveća snaga. Kad se netko bori, ne možeš biti sa strane, moraš pomoći ekipi. Ovo je super osjećaj, kazao je Mamić za RTL. A onda je u euforiji najavio da smo spremni za najviše domete! - Ušli smo super u utakmicu, koncentrirano. U završnici smo bili mirni u glavi. Nećemo sada stati, idemo po to zlato. Kad smo već tu došli, zašto ne. Ma, od samog početka je nama zlato bilo cilj. Jakov Gojun odigrao je fenomenalno u obrani, a zabio je i jedan gol. - Još sam pod dojmom. Čestitam dečkima, odigrali smo sjajno. - Jako dobru igru smo pokazali. Odigrali smo fenomenalno. Sve je na nama, sve je otvoreno. Idemo se 'potući' s Norvežanima za finale, rekao je Manuel Štrlek. 