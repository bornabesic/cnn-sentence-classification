GODINE nisu prepreka, dokazala je 101-godišnja Indijka, Man Kaur. Na Svjetskom Mastersu u Aucklandu ova je super baka istrčala najbolji rezultat na 100 i 200 metara te tako ugrabila zlatnu medalju i zadivila mnoštvo. Ušla je u povlašteno društvo pobjednika koji drže tron u sprinterskim dionicama 100 i 200 m, klub koji predvodi Usain Bolt.   Krenula je s utrkom na 100 metara kao jedina trkačica u svojoj dobnoj kategoriji te na cilj stigla za dvije minute i 58 sekundi, ostavivši sve iza sebe. Zlatna medalja osmjehnula joj se i na utrci od 200 metara. Nakon što je osvojene medalje proslavila pobjedničkim plesom, ubrzo je postala prava senzacija natjecanja i osvojila mnoge simpatije.   "Trčat ću sve dok mi Bog dopušta. Iako sam malo lošijeg zdravlja, poboljšala sam svoju formu u ovim igrama. Definitivno bih to odradila i bolje da sam ovdje imala dodatnu medicinsku pomoć," rekla je Kaur za CNN sa smiješkom.  Na natjecanju je prati i trenira sin, 79-godišnji Gurdev Singh. On nije iznenađen njenim uspjehom na Novom Zelandu, budući da je svoj zid popunila s čak 20-ak medalja u trećoj životnoj dobi.  "Trenira svakodnevno, a ono što je najbitnije za napredak je hrana. Jedemo domaću hranu, nikada brzu. Nema sjedanja po restoranima. Svakog dana jedemo voće, povrće i sjemenke."   Ova superbaka iza sebe ima brojnu obitelj, troje djece, desetoro unučadi i 12 praunučadi koji su joj uvijek potpora.   "Jako sam sretan svaki put kada pobijedi. Kad god se natječe, osvoji zlato", rekao je Kaurin praunuk.