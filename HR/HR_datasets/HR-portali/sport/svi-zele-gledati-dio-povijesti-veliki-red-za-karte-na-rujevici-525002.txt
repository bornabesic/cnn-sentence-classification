Rijeka je u srijedu taktičkom majstorijom pobijedila Slaven Belupo 2-0 u gostima nakon čega je postalo jasno - momčad Matjaža Keka ima sve u svojim rukama i gotovo da ne postoji način na koji može ispustiti svoju prvu titulu u klupskoj povijesti. Svaka čast Cibaliji, ali da će iznenaditi na prepunoj Rujevici, u trenutku kada sve ide u prilog momčadi sa samo jednim porazom u prvenstvu ove sezone, baš i nema nekog pretjeranog smisla. Upravo zato je svatko kome je stalo do Rijeke pošao što prije kupiti svoju ulaznicu kako bi osigurao mjesto na premaloj Rujevici. [ULAZNICE] Ovako to izgleda skoro tri sata prije otvaranja blagajni gdje se mogu kupiti preostale ulaznice za utakmicu sa Cibaliom. [ULAZNICE] Karte za povijesnu utakmicu u nedjelju traže i navijači Rijeke iz Varaždina. Jer upravo to će Rujevica biti u nedjelju - premala. Prenapučena. Grotlo sjajne atmosfere i nezaboravnog doživljaja. Sve je spremno za veliko slavlje koje će barem na jedan dan paralizirati središte Kvarnera. Da Riječani ne mogu ispustiti titulu vjeruju i kladionice. Tako je lider prvenstva opaki favorit po hrvatskim kladionicama. Pobjeda Rijeke mjeri se u minimalnih 1,10, dok je slavlje Vinkovčana procijenjenjeno na visokih 21. Koeficijent na remi je 8,50 pa, tko sumnja u Rijekine sposobnosti, odnosno tko vjeruje da Cibalia može otkinuti barem bod na Rujevici, pa čak i pobijediti, može uložiti novac u dvoznak. Kvota na x2 je 6. 