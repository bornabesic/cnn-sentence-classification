Kraj sezone, pada zavjesa na našu nogometnu sezonu finalom kupa (20.15 sati, HTV 2) u kojem će snage još jednom odmjeriti Dinamo i Rijeka. Plavi su u Varaždin otišli u utorak poslije podne i sad ih čeka taj kraj kojeg bi rado malo ukrasili s obzirom na to da su prvenstvo izgubili, a kup bi ipak bio nekakva utjeha, ljepše bi se otišlo na godišnji odmor. Plavi s u 5:2 ispratili Rijeku u prvenstvu, u tom zadnjem kolu mogli su se nabiti i samopouzdanjem. Iako, moraju znati da će ovo biti potpuno drukčija utakmica, u prvenstvu je Rijeka još bila mamurna od slavljenja naslova, no sad je Matjaž Kek svoje igrače odveo u Međimurje, a Ivajlo Petev će sa svojima čekati u Varaždinu. Petev je na put poveo i tri rekonvalescenta, Domagoj Antolić, Leonardo Sigali i Marko Lešković solidno se oporavljaju i Petev tek treba odlučiti hoće li ih i koristiti. – Postoji li i najmanja opasnost za njih, neću ih koristiti – kazao je trener Dinama. Tako plavi ipak s nešto boljom ‘krvnom’ slikom idu u finale koje neće vidjeti Ante Ćorić. U medijskom prepucavanju njega i trenera Peteva zasad nema pomaka. Podsjetimo, u finalu će se, bude li nakon 90 minuta remi, igrati produžeci dvaput po 15 minuta, ako ni tada ne bude pobjednika, odlučivat će udarci s 11 metara. Paulo Machado igra svoju posljednju utakmicu za Dinamo.