Bivši hrvatski kapetan Zvonimir Boban (48) uveličao je u nedjelju oproštaj od madridskog stadiona Vicente Calderon zaigravši za svjetske nogometne legende koje su sa 5-4 pobijedile kombiniranu momčad Atletico Madrida, u njegovoj posljednjoj utakmici na legendarnom zdanju nakon 50 godina. Boban je u zelenom dresu s brojem 10 ušao u igru u 26. minuti zamijenivši nekadašnjeg brazilskog reprezentativca Zica (64). U veznom redu se našao s Clarencom Seedorfom (41), Gaizkom Mendietom (43) i Ronaldinhom (37). Oni su nastupili za ekipu fondacije Scholas Occurrentes, incijativu usmjerenu na mlade i mir u svijetu, koju podupire Papa. Domaću momčad, sastavljenu od sadašnjh i bivših igrača, u vodstvo je doveo aktualni napadač Fernando Torres u 35. minuti svladavši lobom kolumbijskog vratara Renea Higuitu (50), poznatog po atraktivnim potezima. Higuita je svojim driblinzima poticao pljesak gledatelja. "Atleti, Atleti, Atletico de Madrid", skandiralo je oko 55.000 gledatelja dok su se nad stadionom mijenjali sunce i oblaci, kao i raspoloženje gledatelja koji su tužni rekli zbogom stadionu na kojem su crveno-bijeli igrali od 1966. godine. Argentinski napadač Claudio Cannigia izjednačio je u 47. minuti. Bivši reprezentativac Argentine srušen je u kaznenom prostoru u 50. minuti nakon čega su se svi njegovi suigrači, uključujući Bobana, okrenuli prema svom golu pozivajući Higuitu da izvede najstrožu kaznu. Dugokosi vratar je zabio za 1-2. Napadač kijevskog Dinama, Andrij Jarmolenko (27), povisio je na 1-3, a na 1-4 i 1-5 Meksikanac Cuauhtemoc Blanco (44). Atleticovi veterani tada su zaredali s pogocima podignuvši publiku na noge. Pedro Gonzalez Martinez je iz jedanaesterca smanjio na 2-5, a prethodno su obje momčadi promašile po jedan jedanaesterac. Bivši igrač Jose de la Sagra postigao je gol za 3-5, a također nekadašnji igrač Juan Carlos Gomez Pedraza smanjio je na 4-5. Kod Atletica se isticao Urugvajac Diego Forlan, jedan od najvećih južnoameričkih napadača u povijesti Atletica. Crveno-bijele je predvodio sadašnji kapetan Gabi Fernandez. Rezultat se do kraja nije mijenjao. Atletico Madrid se na jesen seli na novi, moderni stadion Wanda Metropolitano s više od 70.000 mjesta. Ondje, na sjeveru grada, klub je nastupao na olimpijskom stadionu Metropolitano, dok se prije 50 godina nije preselio u južni dio Madrida. Novi stadion, još uvijek u izgradnji, zvat će se Wanda Metropolitano. Kineska grupa Wanda, kompanija za nekretnine i operater najvećeg svjetskog lanca kino dvorana, drži 20 posto dionica Atletica. "Prva i zadnja utakmica ovdje", vikao je otac noseći na ramenima kćer uoči utakmice. Tisuće ljudi su u tišini hodale Prolazom melankoličnih, ulicom što vodi do stadiona. Bila je to 1228. utakmica Atletica na Calderonu, s čije se centralne tribine vide madridska katedrala i kraljevska palača, a ispod južne protječe rijeka Manzanares. "Atleti, Atleti", odjekivalo je dugo nakon sto se čuo zadnji sučev zvižduk. Emocije i poneka suza ispratile su u povijest dom Atletico Madrida...