U 29. kolu Prve HNL pred 12.436 gledatelja Hajduk je u Maksimiru pobijedio Dinamo sa 2:0. Strijelci za goste bili su Erceg u 30. i Futacs u 90. minuti. Bijeli su ovim trijumfom udaljili zagrebačku momčad od obrane naslova. Hajduk je posljednji put u Maksimiru slavio 21. rujna 2008. godine. Splićani su tada pobijedili također sa 2:0 golovima Drage Gabrića i Senijada Ibričića.  Trener Ivajlo Petev je iznenadio sastavom, pa je tako uoči dvoboja na klupi ostavio Sammira, Ćorića i Pavičića. Dinamo je zaprijetio u 4. minuti. Guilherme je ubacio s lijeve strane, a Soudani zakasnio na drugu vratnicu. Plavi su nastavili pritiskati, a Hajduk je nakon 15-ak minuta uspostavio ravnotežu. U 16. minuti Hamzin pokušaj Livaković je uspješno zaustavio. Guilherme je bio velika opasnost gostujućoj obrani, a njegov pokušaj polovicom prvog poluvremena zaustavio je Stipica. U 24. minuti Soudani je probao svoj udarac, ali je pucao ravno u gostujućeg vratara. A onda je uslijedio hladan tuš u Maksimiru. U 30. minuti Futacs je dugo dodavanje glavom spustio za Ercega, a Hajdukov je igrač iz drugog pokušaja svladao vratara Livakovića. Pogodak bijelih upalio je alarm na Dinamovoj klupi, pa je trener Ivajlo Petevu u igru umjesto Kneževića uveo Sammira. Soudanijev pokušaj u 37. minuti završio je u gredi, a lopta se odbila natrag u teren. Iako je Dinamo bio bolji u prvom poluvremenu Hajduk je na odmor otišao s prednošću od 1:0. Početkom nastavka plavi su odmah pritisnulu. Stipica je izletio u prazno nakon udarca iz kuta, a lopta je pala na glavu stoperu Periću ali on ne pogađa prazan gol. U sljedećoj akciji Guilherme je sjajno pucao, ali njegov udarac brani Stipica. Soudani je opasno zaprijetio u 52. minuti, ali njegov udarac obranio je Stipica. Četiri minute kasnije nova prilika za plave. Hodžić se okrenuo među četvoricom hajdukovaca i odmah pucao, ali lopta je na putu do mreže zapela za nogu Terzijeva. Tada je Petev u igru ubacio Ćorića i Gojaka što je ubrzalo Dinamovu igru. U 66. minuti Soudanijev pokušaj ponovno je zaustavio Stipica. Kasnije je i Ćorić imao nekoliko prigoda, ali je sve ostalo samo na pokušajima. Splićani su se odlično branili gotovo cijelo drugo poluvrijeme, a u 90. minuti zaključili priču u Maksimiru. Futacs je na Kožuljevu asistenciju zabio za 2:0. >>HNS u svojoj općoj gluposti odlučio: Soudani igra! Plavi prodali rekordan broj ulaznica >>Legenda Hajduka: Ovo je sramota, dosta je više favoriziranja Dinama... 