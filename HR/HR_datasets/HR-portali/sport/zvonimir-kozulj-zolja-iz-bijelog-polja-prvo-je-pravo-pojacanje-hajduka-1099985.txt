U Vinkovcima nisu mogli zamisliti ljepše prvoligaško otvaranje. U 1. kolu Cibalia će u nedjelju od 21 sat na svome stadionu ugostiti Hajduk Oko većine novopridošlih Hajdukovih igrača u ljetnom prijelaznom roku, a došlo ih je dosta, postoje upitnici, još se nisu dokazali... Said i Ćosić pokazali su naznake da bi moglo biti nešto od njih, a Zvonimir Kožulj potvrdio se kao jedino pojačanje. Da, taj 23-godišnji dečko iz Bijelog Polja pokraj Mostara, koji je stigao iz Širokog, od prvog se trenutka nametnuo. Jednostavno je nezamjenjiv u Hajdukovoj veznoj liniji, Jefferson je zadnji vezni, s jedne je strane Sušić, a s druge Kožulj. Trener bijelih Marijan Pušnik jedino s tim dijelom momčadi nema problema, to je trojac koji je njegova najveća uzdanica. Za Jeffersona i Sušića se sve znalo, ali Kožulj je začas oduševio. Podsjeća na Pašalića – Više je puta šutirao u dvije utakmice nego svi u cijeloj prošloj sezoni – komentirao je jedan navijač nakon prijateljskih utakmica. Kožulj je pravi topnik koji nema dvojbi kada dođe u zonu udarca. Odapinje prave granate s dvadeset, trideset metara... Uostalom, u Širokom je imao nadimak “Zolja iz Bijelog Polja”... Tako Hajduk sada ima dvije “zolje”, Franck Ohandza je zbog prezimena Zoa odavno dobio nadimak “Frane Zolja”, a sada ima partnera u “Zolji iz Bijelog Polja”. Ali nije samo top u nogama njegov nogometni adut, Kožulj je klasični igrač sredine terena, profila Lamparda ili Gerarda, odnosno Marija Pašalića ako bismo tražili nekog u Hajduku s kime bismo ga usporedili. Rijetki su takvi, koji trče, znaju, idu od šesnaest do šesnaest i zabijaju... Kožulj neće o tome, skroman dečko koji je svjestan da je dobio životnu prigodu. Sportski korijeni su tu, dalji rođak mu je slavni plivač Gordan Kožulj, svjestan je Hajdukov Zvone, kako ga zovu suigrači, da samo radom može do uspjeha. – Sretan sam što sam dio Hajduka... U mom Mostaru ima puno navijača Hajduka, nikada nisam ni sanjao da bih mogao doći među bijele. Sada je sve super, nadam se da je i klub zadovoljan mnome – kazao je Kožulj. Dugo je tražio pravi smjer, počeo je u Zrinjskom iz Mostara, bio u Vitezu pod paskom Ante Miše, pa u mostarskom Branitelju, a pravu afirmaciju stekao je u Širokom. Prošle sezone bio je jedan od najboljih igrača BiH lige, a u lipnju je stiglo i priznanje, Mehmed Baždarević pozvao ga je u reprezentaciju BiH. Istovremeno dogovorio je prelazak u Hajduk... Lipanj iz snova. Sada čeka da njegov top proradi u službenim utakmicama. Drugačiji Hajduk – Na pripremama sam pogađao mrežu, valjda će doći vrijeme da to napravim i u službenim utakmicama – kaže Kožulj. Otvaranje sezone u Rumunjskoj ponudilo je dva lica Hajduka, ali na kraju je rezultat bio dobar. Bijeli su stigli vodstvo Iasija od 2:0. – Ovo će biti drugačiji Hajduk u odnosu na prošlu sezonu, nadam se da će nas rezultati pratiti... U Rumunjskoj smo bili miljenici sreće, nagrađeni smo za trud. Svjesni smo da nismo bili na nivou, ali nismo posustajali. Sad nas čeka Cibalia, bitno je otvoriti prvenstvo kako treba pa čekati uzvrat s Iasijem – rekao je Kožulj. 