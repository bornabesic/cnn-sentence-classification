Nedoumica već odavno nema, Kylian Mbappe (18) bit će najtraženiji igrač ljetnog prijelaznog roka. Mladi francuski napadač zaludio je nogometnu Europu i samo si rijetki mogu dozvoliti i pomisliti da bi ga mogli dovesti. No ti rijetki jako su uporni i ne biraju sredstva da što prije osiguraju njegove usluge. Cifre koje se vrte oko igrača kojeg mama i dalje vozi na treninge su astronomske, lude, za većinu nezamislive.  Prema pisanju engleskog Telegrapha Real Madrid već je ponudio Monacu 120 milijuna eura za Francuza, no Subašićev klub odbio je ponudu kojom bi Mbappeov transfer postao najskuplji u povijesti nogometa. U Monacu se nadaju da će Mbappe potpisati novi ugovor i ostati u momčadi francuskog prvaka minimalno još jednu godinu. - Naš plan je da napravimo sve što možemo kako bi Kylian potpisao novi ugovor i bio barem još jednu sezonu s nama. Nadam se da će to biti već u lipnju. Ponude? O njima ne smijem govoriti, to je poslovna tajna. No, reći ću vam ovako, dođe li neka ponuda za Mbappea, mi ćemo je odbiti. Iako, to ovisi i o igraču - rekao je Monacov dopredsjednik Vadim Vasiljev. Realovih 120 milijuna eura nije ljude u Monacu, dakle, izulo iz cipela iako je ta suluda cifra za 15 milijuna veća od one za koju je u rekordnom transferu prešao Pogba iz Juventusa u Manchester United. No Monacovim čelnicima se ne žuri, znaju da s Mbappeom ne mogu pogriješiti. - Mbappe će biti jedan od najboljih igrača svijeta, on ima sve, znanje, brzinu, mentalitet, natjecateljski duh, obitelj... Sve da bi postao svjetski igrač - dodaje Vasiljev.