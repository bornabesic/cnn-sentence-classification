Foto: Goran Kovačić / Pixsell  NEMA SPAVANJA za Rijeku koja već tjednima na ulicama, trgovima i prije svega u luci, na Gatu Karoline Riječke, slavi Armadu i NK Rijeku. Nakon što su obilježili 30. rođendan navijačke skupine njihova kluba, Riječani su u noći sa subote na nedjelju vatreno proslavili prvi naslov prvaka u povijesti Rijeke, a sinoć se feštalo zbog osvajanja Kupa pobjedom 3:1 nad Dinamom.  Oko četiri tisuće Riječana slavilo je prvu duplu krunu na mjestu događaja, u Varaždinu, a brojni ostali to su napravili na spomenutom gatu, gdje su na velikom ekranu gledali veliku pobjedu njihovih ljubimaca.  Svaki Rijekin gol popraćen je oduševljenim uzvicima i paljenjem baklji, a najviše onaj Župarićev 20 minuta prije kraja za 3:1, jer tada je bilo jasno da Dinamo više nema šanse dostići veliku prednost kluba i grada koji je u posljednje vrijeme navikao na proslave.