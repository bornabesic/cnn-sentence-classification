JUNAK Reala u uzvratu polufinala nije bio ni strijelac Isco, ni sjajni Cristiano Ronaldo, ni maestralni vratara Keylor Navas, niti fantastični Luka Modrić. Jednostavno, Karim Benzema je čovjek zahvaljujući čijoj čaroliji je aktualni europski prvak stigao do finala i na korak do obrane titule.  Real će u Cardiffu igrati 3. lipnja protiv Juventusa, a opasno je "visio" nakon 15 minuta uzvrata kod Atletica koji je vodio 2:0 i bio na rubu velikog povratka. Međutim, onda je Benzema u 42. minutu učinio nešto čudesno, prošao trojicu igrača Atletica uz samu liniju i dodao Iscu koji je zabio gol te ugasio nadu susjeda.  "Pokušao sam i uspio sam, a to je pokrenulo momčad. Bila je to duboka lopta. Bio sam usamljen, a odjednom su bila trojica braniča oko mene. Primio sam dobro loptu, krenuo i uspio", otkrio je Benzema, a onda poslao poruku Juventusu. "Znamo što je Juventus, izvrsna momčad. Ako su stigli do finala, to nije slučajno. Oni su finalu zahvaljujući talentu i sjajnim igračima. No mi ćemo se dobro odmoriti, a onda i osvojiti Ligu prvaka u Cardiffu", jasno je rekao sjajni francuski napadač.