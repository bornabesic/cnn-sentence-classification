Foto: Getty Images/Guliver Image NAVIJAČI Liverpoola nikad nisu Michaelu Owenu oprostili što je, nakon što je iz Liverpoola otišao u Real, iz Newcastlea prešao u Manchester United. To je shvaćeno kao neviđena izdaja, osobito za igrača koji je ponikao u Liverpoolovoj akademiji i za Redse u 297 utakmica zabio 158 golova. Nisu se pomirili s time ni nakon što ga je Liverpool prošle godine vratio u klub kao međunarodnog ambasadora, da bi im Owen sinoć ponovno stao na žulj. Bivši engleski reprezentativac je, kao stručni komentator finala Europske lige, Manchester United oslovio kao "mi". "Treba nam još jedan gol", rekao je Owen, što je odmah izazvalo salve bijesa među navijačima Liverpoola. Nekolicina njih pokrenula je peticiju da se Owena odmah izbaci iz kluba, a u samo nekoliko sati prikupljeno je više od 8000 potpisa. "Otvoreno podržava našeg najvećeg rivala i pokazao je nula posto poštovanja prema Liverpoolu. To je sramotno i zahtijevamo od kluba da odmah s njime raskine suradnju", stoji u peticiji.