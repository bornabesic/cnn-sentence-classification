Hrvatski borac Mirko Filipović odgovarao je na novinarska pitanja uoči Rizinova turnira koji počinje u četvrtak. U četvrtfinalu Cro Cop će se boriti protiv Muhammeda Lawala, poznatog kao King Mo. Borba protiv lanjskog pobjednika bit će neizvjesna, ali je Mirko potvrdio da se odlično pripremio. Cro Cop se ponovno dotaknuo Wanderleija Silve s kojim se trebao boriti. – Dobio sam jačeg suparnika no što je Wanderlei, prošlogodišnjeg pobjednika. I to je dobro. U posljednjoj fazi karijere želim se boriti protiv najboljih boraca. Wanderlei Silva je tek mali miš na kojeg ne želim trošiti niti riječi niti vrijeme. Kukavica je nešto najgore – rekao je Filipović te potvrdio da je spreman za borbu. Na pitanje ima li strategiju protiv Muhammeda Lawala, odgovorio je "kad ne bih imao strategiju, ne bih ovdje sjedio”. Želi i dalje ostati u Rizinu. – Budem li se i dalje borio, bit će to definitivno u Rizinu. Ovisit će o turniru, rezultatu,ozljedama… Rizin je jedina opcija – istaknuo je Mirko te dodao kako mu više odgovaraju turniri s nekoliko borbi po večeri budući da je onda u pitanju i jedno putovanje:   – Umjesto tri konferencije za novinare s dosadnim pitanjima moram odraditi samo jednu konferenciju s dosadnim pitanjima – podvukao je s osmijehom Mirko Filipović. 