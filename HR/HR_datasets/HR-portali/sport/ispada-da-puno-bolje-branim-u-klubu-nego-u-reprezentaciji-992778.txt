Mirko Alilović najveći je krivac što rukometaši PPD Zagreba nisu iznenadili Veszprem u Varaždinu, u 18. kolu SEHA lige. Imao je 14 obrana od kojih se neki bili ziceri. - Ispada da mi puno bolje ide u klubu nego u reprezentaciji. Otkako sam se vratio iz Katara, sa Svjetskog prvenstva, zaista odlično branim i u Ligi prvaka i u SEHA ligi - rekao je Alilović. Kako mu se čini PPD Zagreb? - Mislim da oni mogu još bolje odigrati nego što su igrali protiv nas. Naša obrana nije im dopustila puno prostora. Ali, Kolding mogu proći i vidim ih u četvrtfinalu Lige prvaka. U redu, Danci imaju tri igrača koja, ako "polude", može biti svašta, Kima Anderssona, Bo Spellerberga i Kaspera Hvidta - istaknuo je Mirko. Vi u osmini finala igrate protiv La Rioje? - Veliki smo favoriti. Već u prvoj utakmici idemo na pobjedu kako bismo što mirnije dočekali uzvrat. Ne vidim način kako bi nas mogli iznenaditi - istaknuo je Mirko. Može li Veszprem završiti sezonu u SEHA ligi bez ijednog izgubljenog boda? - Probat ćemo. U subotu imamo najteže gostovanje, u Skoplju kod Vardara. Opet, utakmica rezultatski ništa ne odlučuje i pitanje je hoće li Vardar "tankirati" jer oni u osmini finala Lige prvaka imaju puno težeg suparnika, poljsku Wislu - kaže Alilović. Završni turnir SEHA lige prvi će se put igrati u Veszpremu. - To je super. Bit će to fešta od rukometa, puna dvorana svaki dan. I ono najbitnije, neću morati nikamo putovati - istaknuo je Mirko. Novi izbornik Željko Babić? - Novi izbornik, a meni poznato lice. Bio je s nama u reprezentaciji od 2011. do 2013. godine. S njim sam prošao četiri velika natjecanja. Vidjeli smo se nedavno u Brestu kada smo igrali s njima. Premda nije bilo službeno objavljeno, rekao mi je da će vjerojatno biti izbornik. Nismo ništa posebno razgovarali, ali se nadam da će me pozvati za kvalifikacijske utakmice s Norveškom - zaključio je Mirko. >> Još sam gladan rezultata, ali me ne zanima brza lova! 