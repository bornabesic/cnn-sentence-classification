Nakon dvije pobjede u prva dva susreta Elitnog kola, izabranicima Ferda Milina i bod je protiv Belgije bio dovoljan za osvajanje prvog mjesta u domaćoj kvalifikacijskoj skupini. U prve dvije utakmice svladali su Bugarsku 1:0 i Škotsku 3:0, a naposljetku su najuvjerljiviji (4:0) bili protiv drugoplasiranog sastava skupine. Tako je Hrvatska U-19 postala jedan od samo osam sudionika završnog turnira koji je na rasporedu od 11. do 24. srpnja ove godine u Njemačkoj. Mladi su vatreni kontrolu nad utakmicom s Belgijom preuzeli u drugoj polovici prvog dijela, a prvi je ozbiljnije zaprijetio Balić udarcem u 24. minuti. Do vodstva je Hrvatska stigla u 37. minuti, kada je Brekalo ubacio iz prekida, a Benković okrenut leđima glavom postiže pogodak. Potom je ponovno pokušao Balić, u dobroj prilici bio je i Brodić, a tik prije odmora Lovren je s desne strane kaznenog prostora pronašao upravo Brodića, koji efektno s nekoliko metara povisuje na 2:0. U drugom su poluvremenu Hrvati bez većih poteškoća čuvali svoju prednost, da bi u 76. minuti na proigravanje Brodića Lovren izašao sam pred Jackersa i lobom lijevom nogom postavio 3:0. Do kraja utakmice pokušao je i Knežević, Šemper je zaustavio dvostruki udarac Mangale, da bi naposljetku Knežević u samoj završnici kaznio neopreznost belgijske obrane za konačnih 4:0. U drugom susretu trećeg kola Škotska je u Kostreni pobijedila Bugarsku 2:1, golovima Hardieja i Kiltieja, dok je jedini strijelac za Bugare bio Georgijev. Ždrijeb skupina Europskog prvenstva bit će održan 12. travnja u Stuttgartu. UEFA Elitno kolo, Skupina 5: 1. Hrvatska 9 2. Belgija 6 3. Škotska 3 4. Bugarska 0 U-19: HRVATSKA - BELGIJA 4:0 (2:0) UEFA Elitno kolo, Skupina 5. Stadion Rujevica, Rijeka. Sudac: A. Abdula (Ukrajina) Strijelci: 1:0 - Benković (37'), 2:0 - Brodić (45'), 3:0 - Lovren (76'), 4:0 - Knežević (90') Žuti kartoni: Plantak (11'), Weymans (13'), De Medina (48'), Djim (60'), Caufriez (71'), Erlić (72'), Kabir (90+2') Hrvatska: Šemper, Hudećek, Sosa (od 64' Erlić), Benković, Soldo, Plantak, Brekalo (od 50' Fintić), Knežević, Brodić, Balić (od 77' Moro), Lovren. Izbornik: F. Milin. Belgija: Jackers, Caufriez (od 74' Van Cleemput), Wouters, Miangue (od 74' Mangala), Schoofs, Weymans, Kabir, Dimata, Djim (od 64' Cuypers), De Medina, Van Landschoot. Izbornik: G. Verheyen. 