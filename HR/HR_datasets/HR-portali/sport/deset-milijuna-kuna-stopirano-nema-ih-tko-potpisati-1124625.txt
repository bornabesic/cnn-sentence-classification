Ako premijer Andrej Plenković uskoro ne donese odluku o tome tko će biti državni tajnik za sport i ako se ubrzo ne formira najavljeni Središnji ured za sport, nacionalni sportski savezi opet bi se mogli žaliti da ih država zapostavlja. Naime, otkako je sport izdvojen iz Ministarstva znanosti i obrazovanja, sportaši opet ne primaju stipendije, a sportski treneri olimpijskih sportova ne dobivaju svoje mjesečne naknade. S obzirom na to da sport svog državnog tajnika još uvijek nema, stoga nema niti tko potpisati transfer novca koji je sportu proračunski odobren. Na računu Ministarstva financija stoji neisplaćenih 10 milijuna kuna namijenjenih sportu, ali taj novac nije dospio do trenera, zaposlenika nacionalnih saveza i Hrvatskog olimpijskog odbora. Pismo ministru Mariću Zbog svega toga, glavni tajnik Hrvatskog olimpijskog odbora Josip Čop, obratio se ministru financija Zdravku Mariću dopisom sljedećeg sadržaja: “HOO, a pretpostavljam i drugi korisnici sredstava od prihoda na sreću, našao se u neobičnom ali i nezavidnom položaju. Na poziciji prihoda od igara na sreću imamo oko 10 milijuna kuna i premda smo poslali zahtjev za sredstvima za listopad, jer imamo 13 milijuna kuna preuzetih obveza, iz MZOS-a smo dobili odgovor da Ministarstva više nema ingerenciju nad sportom. Oni kažu da je prihvaćen novi ustroj funkcioniranja Vlade RH i da oni više nemaju ovlasti nad potpisivanjem bilo kakvih dokumenata i isplata. S obzirom na to da sport mora funkcionirati i u vremenu dok se ne ustroji Središnji državni ured, vi biste, po nekoj logici, mogli biti potpisnikom dokumenata kojima će se transferirati sredstva korisnicima u sportu. Ljubazno vas molimo da nam to omogućite jer će inače odlazak naših sportaša i sportašica na natjecanja biti upitan, baš kao i funkcioniranje nacionalnih sportskih saveza.” Slijedom toga zahtjeva nazvali smo predsjednika HOO-a Zlatka Matešu, kojeg smo pozivom zatekli u Termama Selce, na rehabilitaciji nakon operativnog zahvata na koljenu, koje mu je u srijedu izveo dr. Nemec. – Po okružnici koju smo dobili od Ministarstva financija, ako sport ne bude imao svog državnog tajnika još mjesec dana, nitko neće moći potpisati isplatu i sportaši, trener i zaposlenici HOO-a i nacionalnih saveza neće dobiti plaće ni za listopad. I svi će opet pljuvati po HOO-u, a mi s tim opet nemamo veze. Vlada traži rješenja Da bi se ta neugodna situacija amortizirala, pobrinuo se jedan samozatajni član Vijeća HOO-a. Predsjednik Hrvatskog skijaškog saveza Miho Glavić preko svoje je privatne tvrtke HOO-u posudio novac, onih 2,6 milijuna kuna potrebnih za plaće trenerima, djelatnicima nacionalnih sportskih saveza, HOO-a i Hrvatske olimpijske akademije. – Sva sreća da imamo takvog čovjeka u Vijeću. On šuti i radi. Posudio nam je svoj novac da ne bi opet HOO bio kriv za to što Sandra Perković nije dobila stipendiju ili Nikola Bralić svoju plaću – kaže Mateša. Uz Marijana Hanžekovića, uglednog odvjetnika i vlasnika Hanza Medije, Glavić je jedan od dvojice biznismena u sastavu aktualnog Vijeća HOO-a. Već šest godina predsjednik je Hrvatskog skijaškog saveza, a kao takav i član Vijeća HOO-a, a njegova tvrtka AWT International vodeći je regionalni distributer robe široke potrošnje poput proizvoda Nestléa, Barille, Fructala, Vilede, Naturela, Marsa, Jaffe Crvenka, Colgate-Palmolivea, Danonea... Glede stipendija sportaša, koje su najveća stavka, tu se još čeka neisplaćenih 2,7 milijuna kuna. – One se trebaju isplatiti iz sredstava tekuće zalihe. Prije mjesec dana bili smo u Ministarstvu znanosti, obrazovanja i sporta, a potom i u Ministarstvu financija jer nam je iz tog izvora ostalo neisplaćenih 2,7 milijuna kuna. Svojedobno je Vlada u sklopu projekta Rio odobrila iznos od 9,7 milijuna kuna u olimpijskoj godini, a dosad je isplaćeno sedam milijuna kuna. Na žalost, stipendije sportaša u neolimpijskim sportovima malo će kasniti jer nije bilo dovoljno sredstava za posuditi – objašnjava glavni tajnik HOO-a Josip Čop i naglašava: – Mi ne dvojimo da će se naš proračun realizirati i razumijemo tehničke poteškoće. A one su nastale iz toga jer nisu predviđene prijelazne odredbe putem kojih bi se znalo što se događa s novcem namijenjenim sportu dok se ne formira Središnji državni ured i dok se ne izabere čelni čovjek. Ovako pak nema osobe koja bi potpisala potrebne dokumente. S ovotjednog zasjedanja Vlade ipak je stigla ohrabrujuća informacija koja kaže da će se usvojiti dokument koji će ministru znanosti i obrazovanja dati mandat da potpisuje te dokumente. Kako to treba proći u Vladi i Saboru, do takvog rješenja trebat će možda i više od 10 dana, no pozitivno je da se traže rješenja. 