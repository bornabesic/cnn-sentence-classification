Jedan od najboljih hrvatskih nogometaša Ivan Perišić ovoga će ljeta najvjerojatnije promijeniti klub. Naime, za njega su zainteresirani brojni europski velikani koji su spremni ponuditi pravo bogatstvo, a s druge strane Inter ga je spreman prodati jer ionako mu financijski fair play predstavlja veliki problem. Prema najnovijim informacijama, za Perišića je jako zainteresiran PSG, a posljednje što je spreman ponuditi jest velika razmjena koja bi, ako se dogodi, mogla biti i najveća u ovom prijelaznom roku. Naime, francuski klub uzeo bi hrvatskog reprezentativca, a prema Milanu bi poslao sjajnog Argentinca Angela di Mariju. Tu vijest donosi Corriere dello Sport te piše kako se njihov tehnički direktor Walter Sabatini već sastao i razgovarao s Di Marijinim agentom Pablom Sabbagom. Problem je u tome što Di Maria u PSG-u zarađuje čak 9 milijuna eura godišnje, dok je Perišić na 3 milijuna pa čelnici Intera pokušavaju nagovoriti Argentinca da smanji potraživanja. Oni su mu spremni ponuditi četverogodišnji ugovor koji mu jamči 6.5 milijuna eura po sezoni. Navodi se i da klubovi moraju biti brzi ako žele postići dogovor oko ove zamjene jer za obojicu igrača zainteresirani su i drugi velikani koji se neće lako predati. Tako se za Di Mariju zanimaju Barcelona i Juventus, dok je za Perišića najviše zagrizao Manchester United. Joseu Mourinhu iznimno se sviđa hrvatski nogometaš i njega je istaknuo kao jednu od glavnih meta u ovom prijelaznom roku. Za njega je spreman ponuditi čak 50 milijuna eura. Sve u svemu, pred Perišićem je burno ljeto u kojem će zasigurno promijeniti sredinu, a njegov transfer bit će uvjerljivo hrvatski rekord. Prema podacima Transfermarkta zasad je najveći naš transfer onaj Matea Kovačića kojeg je madridski Real platio 31 milijun eura.