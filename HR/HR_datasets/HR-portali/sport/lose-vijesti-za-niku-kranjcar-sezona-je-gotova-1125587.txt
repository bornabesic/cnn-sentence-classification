Niko Kranjčar teže je ozlijeđen i na terenu ga neće biti sljedećih šest mjeseci, praktički do kraja sezone. Niko se ozlijedio prije desetak dana na treningu škotskog Rangersa, a pregledi su pokazali da su nastradali križni ligamenti koljena i morat će na operaciju. – Svi smo iznimno razočarani ovom viješću – rekao je trener Rangersa Mark Warburton i dodao: – Možda ćemo morati dovesti nekoga na posudbu u siječnju. Napadač Rangersa Joe Garner izjavio je: – Niko je vrhunski igrač i dobro je što ga imamo u momčadi. Nadam se da će se vratiti još jači. Niko nema sreće jer se ozlijedio baš kad ga je krenulo. Kranjčar je u Rangers stigao na početku sezone nakon što je formu brusio u američkom drugoligašu NY Cosmosu. I dobro je počeo, odigrao je devet utakmica, zabio jedan gol i pokazao da će biti pojačanje. Nažalost, ova bi ozljeda mogla biti udarac njegovim ambicijama da se vrati na veliku scenu. >> Niko Kranjčar sjajnim pogotkom oduševio Rangersove navijače 