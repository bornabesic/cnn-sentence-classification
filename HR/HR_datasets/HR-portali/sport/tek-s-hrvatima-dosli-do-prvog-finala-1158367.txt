Rukometaši Veszprema na europskoj su sceni od 1983. godine, a Ligu prvaka igraju od 1994. godine. U vrijeme kada su bili “vladari” Kupa kupova (pobjednici 1992., finalisti 1993., polufinalisti 1986. i 1990.), u Ligi prvaka igrao je Honved. Kada su se počeli natjecati u Ligi prvaka, isprva su sramežljivo dovodili igrače iz inozemstva. Počeli su s Kubancima (Perez i Dian), pa sa Srbima (Čutura, Petrić), da bi tek dolaskom Hrvata došli do finala Lige prvaka, 2002. godine kada su izgubili od Magdeburga. Počelo uređenjem dvorane Nakon što su u sezoni 1999./2000. izgubili naslov prvaka Mađarske od Dunaujvarosa, u klub su doveli našeg trenera Zdravka Zovka koji je sa sobom doveo Božidara Jovića i Zlatka Saračevića. – Božo je došao prvi, u svibnju, a ja u srpnju 2000. godine. Imao sam već 39 godina. Već sam razmišljao o prestanku igranja kada me Zdravko zvao u Mađarsku. U to vrijeme Veszprem je bio tek solidan europski klub. Našim dolaskom počeli su ulagati. Prvo su preuredili staru dvoranu pa su financijski počeli jačati. Već sljedeće, 2001. godine došao je i Mirza Džomba – istaknuo je Saračević. Zanimljivo je da ste svi došli u Veszprem iz kluba Zagreb. – Te 2000. godine Zagreb je upao u veliku financijsku krizu pa su svi koji su mogli otići hvatali prvu ponudu. Možda Veszprem i nije bio neka željena destinacija, ali grad je bio blizu Zagreba, plaće su bile redovne, a živjelo se prilično mirno – istaknuo je Saračević. Nesretni Pešić Kada su Saračević, Jović i Džomba otišli, Zovko je doveo Slavka Golužu 2003. godine te godinu dana kasnije Vladu Šolu i Renata Sulića. Šola je u to vrijeme bio svjetski i olimpijski prvak s Hrvatskom. – Kako sam prije Igara u Ateni doživio prometnu nesreću i liječenje je potrajalo dosta dugo, napustio sam Veszprem. Vratio sam se u Mađarsku tek pet godina kasnije – istaknuo je Sulić. U Veszpremu su jako cijenili hrvatske vratare pa je nakon Šole došao Ivan Pešić, a puno kasnije i Mirko Alilović. – Došao sam u Veszprem u sezoni 2008./09. No nisam dugo ostao. Naime, 8. veljače 2009. huligani su me uboli nožem, a ubili su mog suigrača, rumunjskog rukometnog reprezentativca Mariana Cozmu i teško ranili srpskog rukometnog reprezentativca Žarka Šešuma. Klub se korektno ponio za vrijeme liječenja, ali se tamo više nisam vraćao – istaknuo je Pešić koji danas brani boje bjeloruskog Meškova. Trenutačno su u Veszpremu četvorica hrvatskih igrača – Mirko Alilović, Renato Sulić, Ivan Slišković i Marko Kopljar. No samo su dvojica u ozbiljnim trenerovim kombinacijama – Alilović i Sulić. Kopljar uglavnom igra utakmice nacionalnog prvenstva, a Slišković je od početka sezone izvan momčadi zbog bolesti (mononukleoza). U posljednjih 17 godina mogla bi se sastaviti lijepa sedmorka Veszprema sastavljena od hrvatskih igrača. Primjerice, na vratima Alilović, na crti Sulić, u vanjskoj liniji Slišković-Goluža-Saračević, na lijevom krilu Džomba. Nedostaje samo desno krilo. No i to će se “ispraviti” jer sljedeće sezone na obale Balatona dolazi Manuel Štrlek koji je trenutačno član Kielcea. >>Igor Vori: Njima jedan Kopljar sjedi na tribini!