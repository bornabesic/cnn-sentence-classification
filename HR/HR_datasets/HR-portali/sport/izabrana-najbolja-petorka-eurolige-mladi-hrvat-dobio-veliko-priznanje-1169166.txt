Tjedan dana pred početak završnog turnira košarkaške Eurolige u Istanbulu, na kojem će se od 19. do 21. svibnja Fenerbahče, moskovski CSKA, Olympiacos i Real Madrid boriti za naslov prvaka, objavljene su prva i druga petorka ovog elitnog europskog klupskog natjecanja.  Sva četiri kluba koja će igrati na Final Fouru imaju svog predstavnika u najboljoj petorci, koju su izglasali navijači i odabrani novinari, a čine ju: Sergio Llull (Real Madrid), Nando De Colo (CSKA), Bogdan Bogdanović (Fenerbahče), Georgios Printezis (Olympiacos) i Ekpe Udoh (Fenerbahče). U drugoj petorci našli su se Miloš Teodosić (CSKA), Brad Wanamaker (Darušafaka), Nicolo Melli (Bamberg), Bryant Dunston (Anadolu Efes) i Gustavo Ayon (Real Madrid). U srijedu je Euroliga objavila da je mladi košarkaš Real Madrida Slovenac Luka Dončić jednoglasno izabran za nagradu "Zvijezda u usponu". Drugi je u tom izboru bio hrvatski centar Ante Žižić iz turske Darušafake. U petak, 19. svibnja, u istanbulskoj dvorani Sinan Erdem za mjesto u euroligaškom finalu borit će se CSKA - Olympiacos (17.30 sati) i  Fenerbahče - Real Madrid (20.30 sati). Finalni dvoboj na rasporedu je u nedjelju, 21. svibnja (20 sati). 