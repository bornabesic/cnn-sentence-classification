GODINAMA Milan nije imao financijsku moć dovesti neke od najboljih ili najtalentiranijih nogometaša. Međutim, Silvio Berlusconi je prodao klub Kinezima, a predsjednik Yonghong Li zajedno s izvršnim direktorom Marcom Fassoneom i sportskim direktorom Massimilianom Mirabellijem krenuo graditi novi Milan i želi ga što prije vratiti u vrh talijanskog i europskog nogometa. Rossoneri su već potrošili 64 milijuna eura za tri pojačanja - stopera Mattea Musacchija (Villarreal), veznjaka Francka Kessiea (Atalanta) i lijevog beka Ricarda Rodrigueza (Wolfsburg).  Međutim, ne žele se zaustaviti, naprotiv. U napadu žele vidjeti Andreu Belottija (Torino), Pierre-Emericka Aubameyanga (Borussia Dortmund), Alvara Moratu (Real Madrid) ili Nikolu Kalinića (Fiorentina), u vezi su zainteresirani za Cesca Fabregasa (Chelsea), Luku Modrića (Real Madrid), Luiza Gustava (Wolfsburg), Milana Badelja (Fiorentina)... A razmišljaju i o desnom beku. Prva želja je Andrea Conti (23) iz Atalante, koja za njega traži 20 milijuna eura, a velikan sa San Sira zasad nudi 17. Međutim, to nije sve. Klub iz Lombardije okrenuo se i Atletico Madridu, odnosno Šimi Vrsaljku.  Hrvatski reprezentativac (25) se oporavlja od ozljede, a ove sezone je odigrao 25 utakmica za momčad Diega Simeonea i zabio jedan gol, uz dvije asistencije. Međutim, Cholo se ne želi odreći svog starog vojnika Juanfrana, te bi u slučaju dobre ponude mogao pustiti Vrsaljka na San Siro, pišu španjolski mediji. Bivši igrač Dinama, Lokomotive, Genoe i Sassuola tako bi se mogao vratiti u Serie A nakon godinu dana, jer je prošlog ljeta stigao u Madrid za 13 milijuna eura, a njegova trenutačna cijena je 16 milijuna. Ipak, Atletico bi mogao tražiti između 20 i 25 milijuna eura, što Rossonerima ne bi bio problem platiti. No, na kraju će se morati odlučiti između Contija i Vrsaljka. Milan je blizu plasmana u Europa ligu i povratka u europska natjecanja nakon tri teške godine, a sljedeće sezone žele barem osigurati plasman u Ligu prvaka te se uključiti u borbu za trofeje.