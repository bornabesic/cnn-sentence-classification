Na prste jedne ruke možemo nabrojiti kad su naši nogometni reprezentativci na okupljanja dolazili sa smiješkom. Obično su to “mrgudi” koji vas strijeljaju pogledom, nastoje pobjeći ne samo od pitanja nego i od susreta. No, mnogo se toga promijenilo. Očito, nabolje. Čačić kao Halilhodžić Dečki su jučer dolazili u svoju pripremnu bazu i donosili optimizam, zadovoljstvo i osmijeh. Sjećamo se kad je Vahid Halilhodžić došao u Dinamo i odmah uočio da su igrači kao “visibabe” te je prvo to odlučio promijeniti, shvatio je koliko je to važno. Očito je isti recept primijenio i Ante Čačić, njegovim dolaskom sve se znatno promijenilo, vidjelo se to i na Euru u Francuskoj kada je među našima atmosfera bila odlična, prenijelo se to i na navijače (izuzev par idiota). Na potrebu da se zadrži takva atmosfera ukazali su svi naši nogometaši koji su se jučer okupili. Doduše, većina ih je stigla između ručka i treninga, a Rakitić, Rog i Brozović tek navečer. Među onima koji su stigli do zakazanih 12 sati bio je i Luka Modrić. Čim je izišao iz taksija, morao se fotografirati s dečkom koji je šetao psa. Nije mu bilo teško. Prilazeći ulazu u hotel As pred kojim su čekali novinari, glasnogovornik HNS-a Tomislav Pacak pozvao ga je: “Ajmo, kapetane!” – Zar moram? – pitao je Luka o obvezi davanja izjava. Nije morao, niti ga je netko tjerao, ali s obzirom na to da je naslijedio Darija Srnu, da je novi kapetan hrvatske reprezentacije, pred novinare stao je sa smiješkom. Naravno, prvo je trebalo čuti kako se osjeća u ulozi kapetana. – Lijep je to osjećaj, ponosim se time, kapetanska je uloga odgovorna, nadam se da ću i taj dio posla raditi kako treba – kazao je Modrić uoči početka kvalifikacija za Svjetsko prvenstvo u Rusiji. – Sad idemo od početka, uvijek je lijepo okupiti se. Na Europskom prvenstvu imali smo sjajnu atmosferu. I sad je velika većina igrača ostala ista i vjerujem da ćemo tu atmosferu i zadržati. Kvalitetni jesmo, ali još je važnija ta atmosfera. No, Hrvatsku u ponedjeljak u utakmici s Turskom zbog kazne čeka prazan stadion. – U Francuskoj se vidjelo koliko nam znače navijači. Utakmice pred praznim tribinama već smo igrali i to nam nikako ne smije biti alibi za tu jako važnu utakmicu – rekao je Luka i čestitao našim olimpijcima na uspjesima na Igrama. Jedvaj: Nikad više bez navijača – Gledao sam Igre koliko sam mogao, bilo je dosta kasnih termina, no u svakom slučaju ponosim se našim olimpijcima – kazao je kapetan Modrić na okupljanju reprezentacije na kojem, nakon dugo vremena, nije bilo Darija Srne. Tin Jedvaj ustvrdio je da su Turci još uvijek ljutiti na nas jer smo ih pobijedili na Euru, a Domagoj Vida samo je dodao šlag na dobru atmosferu: – Čim se smijem, znate da je dobro, veselimo se jer smo opet zajedno. Žao nam je što nismo više napravili na Euru, ali treba to zaboraviti i okrenuti se kvalifikacijama, u kojima je i Ukrajina. Da, ima “provokacija” među nama igračima u kijevskom Dinamu, ali pustimo to, sad je Turska na redu. Prazan stadion? Nadam se da su ove dvije utakmice koje slijede zadnje koje ćemo igrati bez navijača, nije to baš ugodno. 