Dinamova nogometna škola opet je pokazala koliko dobro radi, pioniri plavih osvojili su Nike premier kup, nesluženo europsko prvenstvo. Po drugi put taj pehar došao je u Maksimir, 2013. godine osvojila ga je generacija rođena 1998. godine u kojoj su među ostalima bili Šemper, Moro, Brekalo, Sosa, Kalaica, Soldo, Lovren... Tada je to bio neslužbeni naslov svjetskih prvaka koji su osvojili na Old Traffodu pobijedivši u finalu Milan. Išli smo to osvojiti Sad su dječaci do 14 godina osvojili neslužbeni europski naslov jer se sad Nike premier kup igra na kontinentalnoj razini. – Fantastično je osvojiti takav turnir, iznimno je zadovoljstvo ponoviti uspjeh generacije iz 1998. Kad smo došli, malo smo bili zamišljeni, nismo znali kako ćemo igrati na takvom turniru, no sjeli smo u svlačionici i zaključili da ga možemo i osvojiti. Kasnije smo se malo mučili s Red Bull Salzburgom u četvrtfinalu i otišli dalje na jedanaesterce – pričao nam je kapetan momčadi Tomislav Duvnjak nakon povratka u Zagreb. U obitelj Brekalo došao je drugi takav pehar, prvi je 2013. donio Josip Brekalo, a sad ga je osvojio njegov mlađi brat Filip. – Sretan sam zbog toga, a sretan je i brat, on mi je prvi poslao poruku: “Bravo, buraz!” – rekao je mlađi Brekalo, koji je fokusiran na Dinamo i zasad ne razmišlja o putu kojim je krenuo njegov brat koji je iz Dinama otišao u Wolfsburg, a sad je u Stuttgartu. Svetina obećao najbolje uvjete – San mi je igranje za prvu momčad Dinama, a dalje će biti kako Bog kaže, slijedit ću svoj instinkt – rekao je mlađi Brekalo koji je s momčadi slavio već u Berlinu, pa u autobusu, a slavlje se nastavilo i u Maksimiru. Mlade je igrače klub iznenadio, poslao je po njih autobus prve momčadi, a onda im je u klubu priređen i doček. – Čestitke treneru, igračima, njihovim roditeljima. Pokazali ste talent, sad sve ovisi o vama i vašem radu, u kojem će biti puno odricanja. No, mi ćemo vam osigurati najbolje uvjete za rad i razvoj, s nadom da ćemo vas jednog dana gledati i na našem glavnom travnjaku – kazao je među ostalim glavni direktor Dinama Tomislav Svetina. – Nismo očekivali nikakav doček, pogotovo ne takav. Sad samo treba dalje raditi, zahvalni smo i na ovom dočeku, ljudima u dijaspori koji su nas bodrili u Berlinu... A danas, dečki, danas su na rasporedu škola i trening – poručio je svojim slavljeničkim klincima trener Miro Davidović nakon što su se počastili u maksimirskom plavom salonu. Plavi su do Nike premier kupa došli pobjedom na 15. Memorijalu vukovarskih branitelja gdje su s 10:0 svladali Rijeku. U skupini Nike premier kupa izgubili su 0:1 od Olympiacosa, pobijedili s 1:0 Šahtar te remizirali s finskim Honkom (0:0). U četvrtfinalu su na jedanaesterce izbacili Red Bull Salzburg, u polufinalu s 5:0 pobijedili prašku Spartu, a u finalu Hoffenheim s 2:0. Za plave su igrali: Mislav Zadro, Julijan Evačić, Filip Brekalo, Domagoj Jerbić, Luka Romac, Ivan Šaranić, Tomislav Duvnjak, Josip Mihalić, Bartol Barišić, Viktor Kanižaj, Marko Novak-Stanko, Karlo Ivančin, Ante Crnac, Marko Doljanin, Jakov Škeva i Lukas Kačavenda. 