Iskusni će reći – u zoru se novac broji. Sad su tamburaši, ili ako hoćete nogometaši, svoje odsvirali u sezoni 2016./2017., njihovi su dirigenti (treneri) pokazali što mogu, pa je red da se sve to zbroji i podvuče crta. Objektivan zbroj ključan je i za ono što slijedi, jer ako netko nije iskren i vara kad se taj novac broji, onda će i u novu sezonu ući s manjkom, koji za sobom vuče nove probleme, nove minuse na računima ili bodovnim kontima, kad je o sportu riječ... Rijeka ne mora muljati, ona je svoje odigrala kako treba, dirigent Matjaž Kek dobro je uštimao svoj orkestar, sad samo mora vidjeti hoće li imati iste virtuoze i za iduću sezonu ili će nekima koji će otići naći dostojne zamjene kako bi opet imao orkestar za vrhunske predstave u našem nogometu. Soudaniju duboki naklon No, u Dinamu je situacija drukčija, nakon sezone u kojoj je ostao bez oba trofeja. Budu li plavi nerealno zbrajali svoj utržak, stradat će i u novoj sezoni, a njihov dirigent Petev opet će gledati nogometnu kakofoniju, kao dirigent koji je okupio osrednje tamburaše s raskalašenih zabava i s njima ušao u HNK ne bi li nešto odsvirali. Nešto su i odsvirali, ali to nije bilo dobro i zato je taj dirigent nakon poraza u finalu Hrvatskoga kupa u Varaždinu zavapio: – Dinamu treba svježa krv, sigurno se ni vama dio naših igrača nije svidio. Bratko je u pravu, nije nam se svidio dio njegovih igrača, i to ne samo u srijedu nego nam se ne sviđa veći dio sezone. Od 18 igrača koji su bili u zapisniku finala, njih valjda 75 posto nije na razini koja treba Dinamu. Konkretno, vratari Livaković i Zagorac su dobri, Soudani je najbolji igrač Dinama već dugo i zaslužuje duboki naklon. Mogao bi ga Dinamo počastiti i odlaskom u Meku. Među onima koji su zaslužili palac gore je i Dani Olmo, nije on još gotov igrač, ali zbog poštenog rada pa i znanja pokazanog na travnjaku mora ostati u fokusu. Uz dobar rad i još niz razvojnih treninga, on je budućnost Dinama. Armin Hodžić je tu negdje, svojim golovima donio je mnogo bodova plavima. Livaković ima opravdanje jer je bio ozlijeđen, Gojak je u dijelovima sezone pokazao da bi moglo biti nešto od njega, a ostali u zapisniku morali bi se zamisliti nad svojom sudbinom. Pa i oni koji nisu bili u zapisniku nego na tribini ili kod kuće. Machado i Goncalo odlaze, Pavičić i Pivarić nisu opravdali očekivanja, Schildenfeld još manje, Stojanović i Matel su osrednji, bolji bek od njih je Mario Šitum, Henriqueza odavno nema, Sammir nije donio baš ništa, Knežević i Perić “nit’ smrde, nit’ mirišu”. Od Solde bi nešto moglo biti, a kad se oporave Benković i Moro oni će u ozbiljnu konkurenciju za momčad, u kojoj mjesta ima i za Sigalija. Za Ćorića se to sada ne može reći, ako se puno toga ne promijeni. Pažnju zaslužuje Borna Sosa, pa konačno i normalnu minutažu. Guilherme ima brzinu, ali se nije izborio za status tako da će teško ostati. Kapetan Antolić je najbolji vezni igrač Dinama, ali plavi mu neće raditi probleme dođe li ponuda za njega. Pa kad je toliko onih koje nismo stavili u rubriku u kojoj su oni koji zaslužuju mjesto u Dinamu, onda maksimirski čelnici trebaju jako puno svježe krvi da bi transfuzija momčadi uspjela. I onda još sve to Petev mora složiti u momčad. Od Peteva ni vizije igre Zasad nije napravio ništa, iako ljudi u Dinamu kažu da su vidjeli kako radi i da su njime zadovoljni. No, nas nije u to uvjerio ni jednom uigranom akcijom. Uz to, stalno je lutao sa sastavom, uz olakotnu okolnost brojnih ozljeda. Drugi je problem Dinama što će za novac koji je odredio za pojačanja, a navodno se radi o četiri-pet milijuna eura morati raditi jako pažljivo, ugledati se u Rijeku koja je našla pojačanja za relativno mali novac, a dovela je prave, natjecateljske igrače. Sadašnji kadar igrača ne zadovoljava visoke kriterije, s ovakvim igračima Dinamo će teško proći i kvalifikacije Europske lige. Nadamo se da će i Petev, ostane li doista, pronaći i sebe i da ćemo vidjeti bar viziju njegove igre jer dosad ni toga nije bilo.