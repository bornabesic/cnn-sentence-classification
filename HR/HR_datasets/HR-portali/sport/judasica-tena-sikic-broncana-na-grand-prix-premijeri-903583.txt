Foto: Twitter HRVATSKA judašica Tena Šikić (do 52 kg) u svom je premijernom nastupu na Grand Prix turniru osvojila brončanu medalju, a natjecanje je održano u mongolskom Ulaanbaataru. Nakon što je s dva 'ippona', protiv Kineskinje Su i Mongolke Batsukh, osigurala plasman u polufinale, Šikić je zaustavljena od domaće judašice Chintogtokh, koja je 'wazarijem' otišla u finale. "Tena je odlično ušla u turnir, rutinski dobila prve dvije borbe te pokazala kvalitetu i mirnoću koja se ne može očekivati od judašice kojoj je to prva borba na Grand Prix turniru. U polufinalu je možda bila i impresionirana, ali se dobro držala", rekao je izbornik hrvatskih ženskih reprezentacija Vladimir Preradović. U borbi za broncu Šikić s dvije 'uchi-mate' svladala Južnokorejku Kwon te na odličan način završila nastup u Mongoliji.