Večeras je održana posljednja HRT-ova emisija Stadion ove sezone, a gosti su bili Joško Jeličić i Mateo Beusan. Pričalo se o prvaku Rijeci, utakmici s Dinamom, ali i treneru Petevu, Anti Ćoriću... Utakmica Dinama i Rijeke. 'Modri' su slavili 5-2. - Znamo da je to više bila revijalna utakmica. Sigurno je da tako neće biti za dva dana i tu nema ničega osim dizanja samopouzdanja nogometaša Dinama. S druge strane, ne vidim poveznicu između ove dvije utakmice - počeo je Joško Jeličić. Je li Petev kupio bodove za ostanak? - Ja da sam taj koji odlučuje o treneru ova utakmica ne bi bitno utjecala na to. Osvajanje jednog trofeja da, međutim koliko sam pročitao i koliko znam on je definitivno opcija i za sljedeću sezonu. Ovdje je pravo pitanje kako će on pripremiti utakmicu budući da ima velikih problema na stoperskim pozicijama. Slučaj Ćorić također eskalira. - Pa, uz sav respekt njegovu talentu, njegovim roditeljima, njegovim menadžerima te svim ostalima koji utječu na njegov nogometni i ljudski razvoj, nešto definitivno nije u redu. Ako imamo problem sa Zoranom Mamićem koji mu je bio trener, nakon toga s Kranjčarom pa nakon toga sa Sopićem dvije utakmice pa nakon toga s Petevom onda je definitivno problem negdje u samom Anti i vrijeme je da se prihvati posla. Da sam ja onaj koji odlučuje ja bih ga prodao za takav novac. Jer netko će platiti njegov potencijal. Rijeka ide u Ligu prvaka. Što tamo očekivati u vidu financija? - Situacija je takva da je Damir Mišković, tvorac svega ovoga, jasno naglasio da 50 posto ukupnog budžeta moraju popunjavati prodajom igrača. Samim time i neminovan je odlazak nekoliko igrača, vjerojatno nositelja igre. Bit će jako zanimljivo vidjeti tko će ih nadomjestiti. Prošle sezone ih je otišlo 7-8 pa su bili prvaci. - Dinamo se isto kadrovski mora pojačati. Dinamo ovakvom igrom nije konkurentan čak ni u Europskoj ligi. Nemaju potreban intenzitet i agresivnost i osim svježe krvi treba im vremena za uigravanje. Trebaju dovesti igrače na nekoliko pozicija, dakle ima tu još prostora da bi Dinamo rastao. Riječ je, zatim, dobio Mateo Beusan. Druga minuta, start Pivarića. Zašto nije dobio žuti karton? - Udaranje po nozi, obećavajuća situacija za postizanje zgoditka. Druga minuta i ovdje vrlo često suci griješe. Obično govorimo  da kad se žele stvoriti kriteriji procjene prekršaja pa govorimo prije deset minuta ne. Ali u ovakvoj situaciji ne. Sudac je morao dati karton. Soudani je zabio gol u 44. minuti. Je li tu bilo zaleđa? - Vidljivo je iz aviona da je prvi pomoćni pogriješio. Ne može se ovdje optužiti glavnog suca. On je udaljen 20-ak metara, ali prvi pomoćni ovo mora vidjeti. Ovo je već malo veća greška. Penal za Rijeku. Da ili ne? - Vidljivo je da je Zebec dosudio penal na sugestiju, vjerojatno petog suca. Mi gledajući snimku ne vidimo prekršaj, ali može biti da je neki kontakt bio. Znate kako je to kad je neko u sprintu, može ga mali dodir srušiti - rekao je Beusan. Joško Jeličić je rekao koju riječ o Matjažu Keku. - Sve ono kako je rastao i kako je njegova ekipa rasla s njim istina je da se moraš pokrivati koliko si dug. Moraš se prilagođavati rosteru, svojim igračima i sustavu igre, ali najbitnije je da je rastao, da su napravili iskorak, da su zadržali, ja bih rekao, onu svoju hijerarhiju. Tko što radi, to je lijepo vidjeti rukopis trenera na terenu. Zato nije bitno tko će biti stoper. Župarić, Elez ili Mitrović. Nije problem raditi kadrovske promjene.