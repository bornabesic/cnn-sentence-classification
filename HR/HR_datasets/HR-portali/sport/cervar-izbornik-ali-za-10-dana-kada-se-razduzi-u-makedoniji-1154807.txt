Puno manje novinara pojavilo se jučer ispred prostorija Hrvatskog rukometnog saveza nego prvog utorka u veljači kada je Upravni odbor HRS-a odlučivao o smjenjivanju Željka Babića, kompletnog stručnog stožera i koordinatora za muški rukomet Ivana Balića. Valjda su svi očekivali da će se Zoran Gobac, dopredsjednik HRS-a, i Lino Červar jučer u sat vremena sve dogovoriti. Prošlo je nešto više od sat vremena kada su iz prostorija izišli Zoran Gobac i Lino Červar. Obojica nasmijani. Červar: Slažem se s Gopcem Imamo li izbornika?, bilo je prvo pitanje upućeno Zoranu Gopcu. – Trenutačno još ne, ali finaliziramo dogovor. Još nekoliko stvari moramo korektno završiti. Dakle, uskoro ćemo o svemu obavijestiti javnost – rekao je Zoran Gobac i dodao: – To je sve što mogu reći. Ima li nešto zbog čega su zapeli sad već drugi razgovori s Červarom? – Ne, nigdje ne zapinje. Trebate znati da Lino ima korektne odnose s Makedonskim rukometnim savezom i s klubom Metalurgom. Dakle, ima nekih obveza prema svojim poslodavcima za koje još uvijek radi – zaključio je Gobac. Imeđu redaka se jasno može zaključiti da je na kraju ipak sve dogovoreno i da Lino Červar u idućih desetak dana mora samo završiti stvari u Makedoniji i razdužiti se. Uostalom, nakon jučerašnjeg sastanka Červar je rekao: – U svemu se slažem s onim što je rekao Gobac. Nemam tome što dodati. Ali, recite nam ipak nešto konkretnije? – Ne bih sada ništa komentirao – rekao je Lino i odjurio u automobil. Nije ni njemu lako. Našao se u prilično nezgodnoj situaciji. S jedne strane ima ugovore s makedonskom reprezentacijom i Metalurgom, a s druge strane ima sjajnu ponudu da još jednom sjedne na klupu hrvatske reprezentacije. Na kojoj je u sedam godina nanizao šest velikih medalja. A sada ima priliku da se bori i za sedmu, jedinu koja mu nedostaje – europsko zlato. – Morate razumjeti zašto trenutačno nisam za velike izjave. Puno se toga mora još riješiti u idućih desetak dana. Nema smisla nešto konkrentije govoriti sve dok ne potpišem ugovor – opravdavao se Červar. U Makedoniji sigurno nisu sretni takvim razvojem situacije. Bili su uvjereni da će Lino Červar voditi Makedoniju na Europskom prvenstvu u Hrvatskoj. No, čini se da su pronašli novo rješenje umjesto Line. Tako bi na klupu Makedonije mogao sjesti Kasim Kamenica, trener koji se proslavio osvajanjem zlatne medalje za Jugoslaviju na Svjetskom juniorskom prvenstvu u Rijeci 1987. godine. Metalurg? Za trenera toga kluba prvi je pak kandidat Zdenko Kordi, dugogodišnji uspješni trener našičkog Nexea. Kordijevi su trenerski postulati slični Červarovima i njegovim dolaskom u Metalurg skopski klub sigurno ne bi nazadovao. U jednom trenutku Červar je rekao da bi u reprezentaciju vratio neke stare igrače. U redu, može vratiti jednog ili dvojicu. Odmah nam na pamet padaju Igor Vori i Ivan Čupić. Obojica mu sigurno trebaju zbog iskustva. Vidjeli ste koliko nam je na SP-u nedostajalo još jedno kvalitetno desno krilo i koliko smo imali problema u igri kružnih napadača. No, treba li vratiti još nekoga? Naše je mišljenje da ne treba. Zovko je upao u klopku... Jer, mogao bi Lino uskočiti u klopku u kojoj se našao Zdravko Zovko 2000. godine. Naime, Zovko se u hrvatsku reprezentaciju vratio nakon što je s njom osvojio svjetsko srebro i europsku broncu. Nakon niza neuspjeha na svjetskim prvenstvima (1997. i 1999. Hrvatska je ispala u osmini finala), te na Europskom prvenstvu 1998. godine (bili smo osmi), Zovko je u reprezentaciju vratio Zlatka Saračevića (u tom trenutku imao je 39 godina), Irfana Smajlagića (40), Mirka Bašića (40) i Gorana Perkovca (38) misleći da će s njima lakše izboriti barem osnovni cilj – odlazak na Olimpijske igre u Sydney. No, “starci” nisu izdržali naporni turnir. Hrvatska je izgubila od Slovenije u susretu za peto mjesto i obrana zlata iz Atlante ostala je samo san. Ima jako puno igrača iz Červarove ere koji su još aktivni. No, čini se da bi pozivanje Dominikovića (39 godina, Balingen), Sulića (37, Veszprem), Zrnića (37, Nexe), Lackovića (36, Kiel) bila velika pogreška. >>“Plinari” se uzdaju u sebe, ali se moraju uzdati i u pomoć Vardara >>Ivandija: Nećemo dopustiti da nas Celje iznenadi 