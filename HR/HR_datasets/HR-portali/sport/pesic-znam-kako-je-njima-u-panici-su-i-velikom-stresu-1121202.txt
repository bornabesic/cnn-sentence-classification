Nakon Marina Šege (Pick-Szeged) još će jedan hrvatski rukometni vratar stajati nasuprot rukometašima PPD Zagreba u utakmici elitne skupine Lige prvaka. Naime, večerašnji gost zagrebačke Arene (20 sati) bit će bjeloruski prvak Meškov, čija vrata čuva Ivan Pešić. – Ne krijemo da smo u Zagreb došli po pobjedu. Zašto tako mislim? Zato što smo trenutačno u dobroj formi, a PPD Zagreb će se teško vaditi na nama nakon tri poraza i naša prednost bit će što će oni morati igrati pod jakim pritiskom. Bio sam član Zagreba i točno znam kakva je sad situacija u klubu. A situacija je panična i nije im svejedno kako će završiti večerašnja utakmica. Ili će puknuti pod pritiskom koji im je nametnut ili će se pokrenuti s mrtve točke – rekao je Ivan Pešić. Na čemu zagrebaši grade svoj optimizam? Ne smijemo upasti u “rupe” – Ne znam na čemu. Pa imaju tri uzastopna poraza. Oni se mogu samo boriti pa što ispadne – rekao je Pešić. Statistika je na strani PPD Zagreba. Od 12 međusobnih utakmica “plinari” su pobijedili u sedam. Prošle sezone pobijedili su u sve tri utakmice, dvaput u osnovnom dijelu SEHA Gazprom lige (28:24, 24:21), te u susretu za treće mjesto na završnom turniru (24:23). U Ligi prvaka igrali su 2015. godine. U Areni je bilo 25:23, u Brestu 22:26. – Ne mora to ništa značiti. Činjenica je da mi u gostima igramo puno teže nego na domaćem parketu. Ako večeras budemo odigrali kao što smo odigrali protiv RN Löwena, onda ćemo sigurno pobijediti. Samo nam se ne smiju dogoditi “rupe” od po 15 minuta jer smo onda u stanju izgubiti puno lopti kao što se dogodilo u susretu s Kielcom. Imali smo plus četiri, a na kraju smo izgubili. Baš zbog pada u igri – rekao je Pešić, koji je u Zagrebu branio dvije sezone. Jednom je branio u tandemu sa Škofom kada je Zagreb u osmini finala ispao do Barcelonom, a druge godine sa Šegom kada je Zagreb u četvrtfinalu ispao od Kiela. Pavlović im jako nedostaje – Moram priznati da nas je put do Zagreba umorio Mislili smo da ćemo ići čarterom, a na kraju smo išli redovnim linijama – istaknuo je Pešić. Dobro poznajete igrače PPD Zagreba? – Pa da, uglavnom ih sve znam. Po mome mišljenju, najviše nedostaje Domagoj Pavlović koji je uvijek protiv nas igrao svoje najbolje utakmice. Dobro je znao razigravati Mandalinića i Šebetića – naglasio je vratar Meškova. Uoči sezone imali ste ponude iz Njemačke, htjeli ste otići iz Meškova. – Pa dobro, htio sam otići jer sam imao nekih nesporazuma s upravom. Sada je sve u uredu – naglasio je. Bili ste s reprezentacijom na OI, sad vas nema na popisu za pripreme u Umagu? – Nemam pojma kakve su to pripreme. Valjda nisu tako važne i nadam se da sam ostao među kandidatima za Svjetsko prvenstvo – zaključio je Pešić.