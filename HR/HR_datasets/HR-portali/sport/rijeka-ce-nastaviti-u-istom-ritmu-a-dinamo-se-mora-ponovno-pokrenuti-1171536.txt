Joško Jeličić je u emisiji Stadion na HTV-u koja se bavi utakmica HNL-a istaknuo kako je Rijeka od početka sezone igrala na visokoj razini.  - Ima prepoznatljivi sustav koji je još podigla i nadogradila te je bila fizički i mentalno spremna - rekao je Jeličić i dodao: - Za ovo su živjeli igrači i navijači. Cijeli projekt Rijeke od početka je postavljen na pravim temeljima. Sve se zna, hijerarhija je jasno postavljena, sportski dio priče prepušten je treneru i sportskom direktoru, navijači su bili uz klub od početka i to je rezultiralo naslovom. Jeličić je pohvalio igrače i Damira Miškovića koji je pokrenuo cijeli projekt, ali jedno je ime posebno izdvojio. - Svi koji prate nogomet i našu ligu znaju kakav je Matjaž Kek. Ima zaraznu radnu etiku, zarazio je s time sve u klubu. Uspio se prilagoditi i uz sve odlaske i dolaske igrača. Ostao je bez sedam, osam igrača i uspio je stvoriti šampionsku momčad. Izgradio je sustav koji je sjajno uklopio, zamaskirao je nedostatke igrača. Naučio je lekciju iz prošle sezone kad je praktički pao bez ispaljenog metka - istaknuo je Jeličić. - Sve se mijenja, Kek ostaje. To će vjerojatno biti i sljedeće sezone, ali on će ostati u Rijeci, ima sustav i ne sumnjam da će Rijeka nastaviti u tom ritmu. Puno faktora utječe na to hoće li u Ligu prvaka ili Europsku ligu. Ali ima sustav i navijače. Ostalima nešto nedostaje - podvukao je Jeličić i naglasio: - Ovo je odlično za sve koji vole sport. Da sve bude transparentno i pošteno i da se sve odlučuje na terenu. Zato mi je drago što je Rijeka prvak, zaslužila je to na travnjaku i izvan njega. Jeličić se dotaknuo i maksimirske momčadi. - Dinamo nije zaslužio naslov. Ako je Rijeka dobro nadomjestila sedam, osam igrača, Dinamo nije. U Maksimiru su se orijentirali na individualne igrače, nisu nadomjestili Pjacu i Roga, otišao je Zoran Mamić, došao jedan pa drugi trener i imamo ovo što imamo. Dinamo se mora ponovno pokrenuti jer ima jako puno problema. U posljednjem kolu prvak Rijeka dolazi u Maksimir. - Nema tu favorita. Vjerujem da Dinamo ima priliku pobijediti u zadnjem kolu, jer će igrači Rijeke sigurno biti ispražnjeni nakon slavlja - rekao je Jeličić, te se osvrnuo na klub iz Poljuda. - Hajduk se ne smije zadovoljavati s trećim mjestom. Ima tu dosta dobrih stvari kod Splićana, Marko Futacs je najbolji napadač lige, ali moraju još puno raditi, ići korak po korak, imati bolju selekciju. Hajduk nas je naviknuo na više kriterije - završio je Joško Jeličić.