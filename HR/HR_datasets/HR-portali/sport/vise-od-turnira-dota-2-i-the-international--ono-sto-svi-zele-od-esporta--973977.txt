FOTO: Dota 2/FlickrR DOK VEĆINA ljudi željno iščekuje ljeto stavljajući stare slike s ljetovanja uz već sto puta pregažene heštogve, esport entuzijasti i Dota 2 fanovi spremaju se za događaj godine. The International (TI) je esport turnir s najvećim nagradnim fondom, a svake godine taj rekord ponovo može srušiti samo The International. Međutim, TI je puno više od Dota 2 turnira. Iako je sama igra službeno izašla 2013. godine, kao legitimni nasljednik legendarnog Warcraft 3 moda Defense od the Ancients, Dota 2 imala je brojne fanove i prije samog izlaska. Od samog početka bilo je jasno  da se radi o jednom od najvećih esportova. U sličnoj situaciji nalazio se još samo Counter-Strike, a danas obje igre egzistiraju među tri najveća esport naslova na svijetu.  Lojalnost fanova, konstantno poboljšavanje i balansiranje igre, kao i mogućnost da godinama privlači nove igrače, a u isto vrijeme zadržava i stare, san je svih razvojnih studija koji iole prate esport. Upravo je The International najveći pokazatelj te kombinacije, onoga što danas žele svi koji se uključuju u svijet esporta. FOTO: Dota 2/FlickrR The International je krenuo 2011. s nagradnim fondom od 1,6 milijuna dolara. Svega šest godina kasnije, nagradni fond je iznosio nevjerojatnih 20 milijuna dolara, a ove godine, vjerojatno će iznositi i više. Naime, 2013. godine Valve je svim igračima omogućio da kupovinom digitalnih dobara u igri sami povećaju nagradni fond. Igrači bi potrošili nešto novca, zauzvrat dobili određene predmete u igri, pretežno kozmetičke, a 25% svih sredstava od kupovine išlo je direktno u nagradni fond. Prvi crowdfunding pokus pokazao se vrlo uspješan, kako su tada smatrali, a igrači diljem svijeta prikupili su dodatnih 1,2 milijuna dolara. Tako su se timovi na TI 2013 natjecali za 2,8 milijuna dolara. Međutim, to je bio samo početak. Kada je Valve otkrio potencijal u crowdfundingu i prepoznao lojalnost svojih fanova i želju da pomognu i tako u razvoju Dota 2 esporta, više nije bilo granica. Već iduće godine, nagradni fond se popeo na 10,9 milijuna dolara, 2015. na 18 milijuna, a prošle godine na 20,7 milijuna dolara. Što je ravno pola gradskog proračuna grada Velika Gorica ili cijeli gradski proračun Kaštela. Usporedbe radi, Na'Vi legendarna Dota 2 ekipa, pobjednici prvog izdanja The International turnira, osvojili su milijun dolara. Kineski Wings Gaming, pobjednici zadnjeg izdanja The International turnira, osvojili su 9 puta više...   Naravno, za uspješan turnir i esport, potrebno je puno više od nagradnog fonda. Iako je Dota 2 kao i svaki esport imala uspona i padova, Valve konstantno radi na poboljšanjima. Ne samo igre, već se unaprjeđuje i praćenje samog meča, kao i produkcija cijelog eventa. Prilagođena i virtualna stvarnost nisu ništa novo na The Internationalu. Što još jednom zorno pokazuje kretanja i tendenciju esporta kao industrije, kao i njen rapidan rast.   Približava nam se novi The International, sedmi po redu. Prodaja Battle Passova je već krenula, a ponovo će 25% od svake prodaje ići u nagradni fond. Iako se glavni dio turnira održava tek u kolovozu, nagradni fond već iznosi više od 12 milijuna dolara. Međutim, Valve se ove godine odlučio i za uvođenje većih noviteta. Tako će svim kupcima Battle Passa biti dostupna i prva kampanja u povijesti igre. Uz već postojeće izazove i predmete koji su dostupni putem Battle Passa, ovaj potez će sigurno privući nove igrače, kao i vratiti neke stare. Slitbreaker će biti kooperativna kampanja za skupinu do četiri igrača, a izlazit će u poglavljima. Prvo poglavlje trebalo je biti dostupno krajem svibnja, ali je odgođeno te će izaći u lipnju.  Screenshot: Dota 2 Koliko je ovaj crowdfunding koncept dobar, potvrđuje i podatak da je Riot Games na sličan način povećao nagradni fond za nedavno održani Mid-Season Invitational turnir u League of Legendsu. Kada vas konkurencija kopira, na dobrom ste putu. Ipak, ono što The International i cijeli Dota 2 esport čini iznimnim je konkretan dokaz svega što se očekuje od esport publike. Posvećenost, lojalnost i spremnost na trošenje novaca. Niti jedan turnir nije rastao niti približno brzo kao The International. O kakvoj se dominaciji u raspodjeli sredstava u esportu radi potvrđuje i činjenica da prvih 27 igrača po zaradi od osvojenih esport turnira dolazi upravo iz Dote 2. Najbolji League of Legends igrač na svijetu je tek na 28. mjestu. Naravno, tu nisu uračunati sponzorski ugovori, plaće i sve ostalo iz čega se financiraju timovi i igrači, ali osvojiti 2,8 milijuna dolara samo od nagrada na turnirima prilično je epski samo po sebi. The International će se održavati od 7. do 12. kolovoza na mjestu koje ga je ugostilo posljednjih nekoliko godina, KeyArena u Seattleu. Kvalifikacije kreću već krajem lipnja, a samim time kreće i The International ludilo. Jeste spremni?