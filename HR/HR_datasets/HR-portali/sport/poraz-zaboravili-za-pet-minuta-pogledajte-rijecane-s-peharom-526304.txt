Ma i manje od pet minuta, toliko je trebalo riječkim igračima da prebole i zaborave što im je Dinamo napravio u zadnjem kolu. Mate Maleš primio je šampionski pehar i odnio ga pred Armadu koja je ispunila maksimirski Jug i dio Zapada. Vrhunac je bio kad je Matjaž Kek stigao pred Armadu podigavši pehar uz ovacije navijača. I Damir Mišković spustio se do terena, sjeo je s igračima pred navijače Rijeke pred Jug, pljeskali su jedni drugima pa lagano krenuli s terena. No slavlje tek počinje. Na kultnom Korzu su već tisuće navijača, čekaju svoje ljubimce koji će do centra Rijeke doći u otvorenom autobusu s povijesnim peharom u rukama. Slavit će se u gradu dugo u noć. Neka, zaslužili su...