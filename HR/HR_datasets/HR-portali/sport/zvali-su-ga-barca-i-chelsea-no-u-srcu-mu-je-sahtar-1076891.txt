Braga je srušena, Šahtar je ušao u četvrtfinale Europske lige, a Darijo Srna doživio je svoj veliki trenutak. Još jedan u impresivnoj nogometnoj karijeri. Tribine su odzvanjale, on je za navijače Šahtara uvijek bio Darijo, piše sportski tjednik Max. Na toj utakmici prestigao je Mihajla Sokolovskog po broju odigranih utakmica za Šahtar, sada ih ima 486 i pitanje je kada će stati. Iako su mu 34 godine, sudeći po partijama koje pruža Srna će igrati još godinama... Slike su se vratile daleko unatrag, u 2003. godinu kada je tada Hajdukov najperspektivniji igrač, reprezentativac Hrvatske otišao u Ukrajinu. Gdje će u Šahtar, kakav je to klub?, mnogi su se čudili njegovoj odluci. Šahtar je odmah platio Zajedno s njim ugovor za klub, u našim okvirima relativno nepoznatog predsjednika Rinata Ahmetova, potpisao je i vratar Stipe Pletikosa. – Imali smo tri opcije, nije Šahtar bio jedini zainteresiran. Lazio je uvjetovao visinu transfera plaćanjem bude li zadovoljan nakon prve sezone, Borussia iz Dortmunda željela ga je na posudbu na godinu dana, koliko se sjećam, nudila je 250 tisuća eura, a Šahtar je pokazao spremnost da odmah platiti odštetu definiranu ugovorom s Hajdukom – prisjeća se Igor Štimac, koji je zajedno s bratom Damirom sa Srnom od dječačkih dana. Ni Darijo nikada nije propuštao naglastiti tu povezanost, Igor mu je poput drugog oca, a Damir kao stariji brat. Trinaest godina kasnije, od tadašnjeg odlaska u nepoznato, Srna je legenda Šahtara, kluba koji spada među najcjenjenije u Europi. Iza njega je osvajanje Kupa Uefe, dvadeset trofeja u Ukrajini sa Šahtarom, fenomenalna karijera kojoj nema pogovora. – Šahtar je moj zapad, moj klub – stalno je ponavljao Srna tijekom karijere, u kojoj je često imao ponuda za odlazak u neki od najvećih klubova, ali je uvijek ostajao u Donjecku, u Ukrajini. U velikom dijelu karijere slovio je za ponajboljeg desnog bočnog igrača na svijetu. O tome svjedoče i pozivi desetak klubova koji su ga željeli. – Tijekom godina za Darija su službene ponude slali Liverpool, Chelsea u vrijeme trenera Carla Ancelottija, Pep Guardiola ga je želio u Barceloni, zvao ga je i u Bayern, bilo je pregovora i s Realom... Međutim, kod Darija, momka iznimnog karaktera, uvijek je prevagnula odanost i lojalnost klubu i predsjedniku Ahmetovu. Darijo je sudjelovao u stvaranju i ostvarenjima Šahtara na veličanstven način, zato mu je bilo teško otići. Uostalom, predsjednik Ahmetov jednom je rekao da će pustiti Darija samo u pet najvećih klubova, ali i da ne želi pomisliti na to – priča nam Štimac. U igri su tijekom godina bili i Milan, Juventus, Manchester United..., ali Srna nije napuštao svoj klub. – Ukrajina mi je druga domovina – znao je često reći. U Donjecku je imao status božanstva, uz Ahmetova i gradonačelnika bio je najvažniji čovjek. I kada je počela ratna kriza pa je klub praktički otišao u progonstvo, kapetanski, nije želio napustiti brod. Šahtar živi i trenira u Kijevu, europske utakmice igra u Lavovu. – San mi je povratak na našu Donbass arenu – najčešće govori Srna. Bio je u momčadi Lige prvaka Legenda je Šahtara, to više nije sporno, teško će ga netko nadmašiti. A kako izgleda, kako se ponaša, igrat će još godinama. Svi njegovi planovi vezani su za Šahtar, u toj vezi više ni ugovor nije bitan. Nakon Europskog prvenstva u Francuskoj, to više nije dvojbeno, Srna će se oprostiti od reprezentacije kojoj je toliko dao. Jedna kapetanska vrpca otići će u povijest, bit će igrač s više od 130 nastupa za Hrvatsku, teško će ga netko stići. Najbliži mu je Luka Modrić, koji trenutačno ima 89 nastupa, Srna ih ima 129. Često je kod nas bio osporavan, tipična hrvatska priča, ali ostvarenja tog Metkovca demantirala su “dušobrižnike”. Dovoljno se prisjetiti sezone 2010./2011. i najbolje momčadi Lige prvaka: Van der Sar - Srna, Vidić, Pique, Marcelo - Özil, Giggs, Iniesta, Bale - Messi, Raul. Svjedoci kažu da sada, kada je na zalazu karijere, trenira kao nikad. Želi na Euru igrati vrhunski, a da se diže iz dana u dan svjedoči što je kandidat za igrača tjedna Europske lige. A kada Euro prođe posvetit će se Šahtaru i pokazati da još nije za staro željezo. Samo oni koji ne poznaju Darija mogu sumnjati u to. Usporedo s nogometnim i obiteljskim životom, Srna živi još jedan život, onaj humanitarni. – Kada biste znali koliko je donirao za dječju bolnicu u Klaićevoj, zavrtjelo bi vam se u glavi – kaže jedan od onih koji dobro poznaju njegova djela. Toliko je tih njegovih dobrih djela, jedno je i kupnja 20 tona mandarina za djecu u Ukrajini pogođenu ratom. Nema akcije na koju se nije odazvao. Da, kapetan je to velikog srca! 