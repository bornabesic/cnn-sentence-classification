Hokejaši Medveščaka nastavili su pobjednički niz na početku KHL sezone. Medvjedi su u Ledenoj u produžetku pobijedili Soči sa 3:2 (0:1, 2:0, 0:1 - 1:0) pogotkom Shaonea Morrisonna. Strijelci za medvjede još su bili Mark Katić i Colby Genoway. Prije utakmice Medveščakovi navijači su pljeskom pozdravili zlatne hrvatske olimpijce Josipa Glasnovića i Valenta Sinkovića. Olimpijski pobjednik u trapu dobio je priliku podbaciti pločicu na početku prve domaće utakmice Medveščaka u njegovoj četvrtoj KHL sezoni, a stariji član zlatnog, bratskog dvojca na parića smjestio se na VIP tribinu, s koje je medvjede došao bodriti tehnički premijer Tihomir Orešković u društvu zagrebačkog gradonačelnika Milana Bandića. Dvije gostujuće pobjede protiv Lade i AK Barsa, u dvoranama u kojima medvjedi do ove sezone nisu imali uspjeha, vidljivo su utjecale na moral momčadi Gordieja Dwyera, koja je u prvom nastupu pred svojim navijačima od prve sekunde silovito napadala suparnička vrata. Sjajnom igrom medvjedi su izborili treću pobjedu u nizu na početku nove KHL sezone. Medveščak i moskovski Dinamo imaju po osam bodova i na vrhu su ljestvice Zapadne konferencije. Sljedeću utakmicu Medveščak igra u srijedu 31. kolovoza u Ledenoj protiv Torpeda iz Nižnji Novgoroda (19 sati). >>Medveščak prvi put slavio u Kazanju i preuzeo vrh ljestvice!