Foto: Screenshot SAMO jedan dan nakon što se Gokhan Saki žestoko obrušio na svog dosadašnjeg poslodavca Glory World Series, nazvavši ih nesposobnjakovićima koji ne mogu u svojoj zemlji prodati 1500 karata, sada je preko službenog Facebook profila otkrio veliku vijest.   Jedan od najboljih udarača svijeta potpisao je za najjaču svjetsku MMA promociju – Ultimate Fighting Championship.  "Drago mi je da konačno mogu objaviti da sam potpisao dugogodišnji ekskluzivni ugovor s UFC-om. To je najbolja investicija koju je UFC napravio od Conora McGregora. Uskoro ću pokazati svima da Turska i UAE mogu isporučiti sve što se od njih traži", napisao je Saki.  Ova objava dogodila se nekoliko dana nakon što se na nekim forumima pojavila vijest da je Saki pred potpisom za elitnu svjetsku MMA promociju. Ali kako se radilo o neprovjerenoj informaciji, nijedan medij nije htio objaviti tu vijest, osobito zbog toga što Saki dosad nije imao iskustva u slobodnoj borbi.  Za sada nema potvrda UFC-a ni drugih izvora osim Sakijeva službenog Facebook profila. Turski borac u profesionalnoj kick boxing karijeri ubilježio je 83 pobjede i 12 poraza, a pobjeđivao je neka od najvećih imena sporta poput Tyrona Sponga, Daniela Ghite, Melvina Manhoefa, Nathana Corbetta, Rayja Sefa…  Hemmers: Saki je jako talentiran na parteru  Prije nekoliko dana njegov bivši trener Cor Hemmers javnosti je otkrio da Saki karijeru namjerava nastaviti u slobodnoj borbi te je pritom rekao:  "Mnogi su iznenađeni tom idejom, ali ja vam mogu reći da je on u prošlosti trenirao slobodnu borbu s Overeemom, Arrabom, Chunkaievom. Tu je bio i Stefan Leko koji se upravo u to doba i okušao u MMA-ju. Saki je imao puno više osjećaja i talenta od Leke. Mogao je kontrolirati protivnike na parteru, imao je dobru obranu od rušenja. Ali nikada se nismo odlučili njega gurati u slobodnu borbu. Gurnuli smo Leku jer je bila takva situacija".  Hemmers vjeruje da bi Turčin mogao uspjeti unatoč tome što su mu 33 godine i što se nikada nije borio u slobodnoj borbi…  "Saki je mnogo talentiraniji nego što je recimo bio Stefan Leko za slobodnu borbu. Ali je Leko dobio unosan ugovor s Prideom i Deamom. Nakon dviju borbi mi je rekao: ‘Cor, zaradio sam mnogo novca, ali ovo je loše za moju karijeru, ovo nije za mene.’ Za Sakija nisam siguran, mislim da ima mogućnosti. Tako da je ovo sasvim jedna druga priča. Šalje mi snimke u kojima se sprema s Chalidom Arrabom, Bobom Hundom, Denisom Stojnićem, a i Alistar je bio s njim. Bilo je to zabavno  vidjeti i baš zato ne podcjenjujem Sakija i njegov MMA", zaključio je Hemmers.  Saki je potpis za UFC ovjekovječio zanimljivim videom, u kojem skida Gloryjevu majicu ispod koje se nalazi ona UFC-ova.