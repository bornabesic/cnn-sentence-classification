Kakav gaf Hrvatskoga nogometnog saveza, u utakmici protiv Estonije zaigrao je igrač koji nije bio u službenom zapisniku, stoga i nije imao pravo nastupa. A kad zaigra igrač koji nema pravo nastupa, onda vrlo vjerojatno slijedi odluka – 0:3. Nije dosta jedna škola... No, krenimo redom, junaci koji su prije nekoliko dana pobijedili Španjolsku, sad su dočekali Estoniju. Nisu briljirali, ali pogocima Pavičića i Perice pobijedili su s rezultatom 2:1. Sve je izgledalo dobro dok u igru u nastavku nije ušao Ivan Fiolić. U našem zapisniku nije ga bio, ali kad su se uzvrpoljili na našoj klupi i počeli vrtjeti papire, postalo je jasno da nešto nije u redu. A da je ''gadno'' postalo je jasno kad se do četvrtog suca spustio delegat, pa su razgovarali, gledali dokumente. Potom je delegat iz Grčke počeo mobitelom snimati Fiolića kako igra, pa je stalno telefonirao. Team manager Zlatko Nakić, koji je i zadužen za takve stvari, nestao je s klupe. Potom su djelatnici saveza dolazili u svečanu ložu na konzultacije, prvo kod Zorislava Srebrića, pa se priključio i Zdravko Mamić. Ubrzo je na 20 minuta s tribine nestao i predsjednik HNS-a Davor Šuker. Dakle, prava drama nastala je zbog aljkavosti. Pomislili smo da je škola koju su platili juniori Dinama jer je u Ligi prvaka mladih zaigrao igrač sa žutim kartonima bila dovoljna za sve. Sad se čeka što će reći Uefa, a znamo kako je ‘milostiva’. Šuker nije želio govoriti. Nakon utakmice odjurio je u podrum zaprešićkog stadiona psujući sebi u bradu, a kad se vratio, otišao je bez komentara. Izborniku Nenadu Gračanu postavljeno je nakon susreta pitanje o tom slučaju, no uskočio je djelatnik HNS-a Antonio Pavlović: – Dogodila se tehnička pogreška, u komunikaciji smo s Uefom i čekamo da se to riješi. Poslije smo pokušali nasmijati Gračana riječima: – Ne možeš ti pobijediti toliko, koliko ti pobjeda mogu oduzeti. Nije mu bilo do šale, u nevjerici je vrtio glavom, zamjerajući svojem stožeru takav propust koji je ravan skandaloznoj aljkavosti onih koji su za to zaduženi. Prije nego što potpišu zapisnik, mogu ga kontrolirati, izmijeniti, popraviti, ali nisu, očito bahato sigurni u sebe. Nekakva je nada našoj mladoj vrsti da je propust napravio i četvrti sudac. Cipranin prvo nije smio Fioliću uopće dopustiti da sjedi na klupi kad nije u zapisniku, a kamoli ga pustiti u igru. No, osnovna je pogreška na savezu, na spomenutom team menadžeru. I kad Uefa bude razmatrala ovaj slučaj, krenut će od toga, možda kazni tog četvrtog suca, Cipranina Ioannisa Anastasioua, delegata iz Grčke Aristeidisa Stavropulosa, ali teško da će oprostiti grijeh HNS-u. Fiolić: Nemam pojma Ni najmanje krivice nije na mladom Fioliću koji je postao priča dana. – Načuo sam nešto, ali nemam pojma što je bilo – kazao je Fiolić. Hrvatska bi pobjedom imala 18 bodova, pet više od Švedske i Španjolske, s tim što Šveđani imaju dvije, a Španjolci utakmicu manje. No, bez ova tri boda, imala bi 15 bodova, dva više od Švedske koja ima dvije utakmice manje, dakle, nimalo lagana situacija. U jučerašnjem susretu u Zaprešiću Hrvatska je igrala u sastavu: Livaković – Jedvaj (od 37. Bartolec), Ćaleta – Car, Perić, Milić (od 46. Fiolić) – Krovinović, Pavilić, Ćorić – Rog, Perica (od 90. Kolar), Tudor. >> Kakav propust! Za mladu reprezentaciju nastupio igrač koji nije bio u zapisniku 