Bivši nizozemski reprezentativac Marco van Basten (51) imenovan je novim tehničkim direktorom Međunarodne nogometne federacije (Fifa). Europski prvak iz 1988. godine bit će zadužen za tehnološke inovacije na području suđenja. - Za mene je velika čast što sam postavljen na ovu dužnost. Ponosan sam što mogu raditi u krovnoj kući nogometa. Nadam se kako ću pomoći da nogomet i dalje ostane najpopularnijim sportom na svijetu - poručio je Van Basten. Nizozemski majstor će u Fifi surađivati s bivšim suigračem iz redova Milana našim Zvonimirom Bobanom koji je u svibnju imenovan posebnim savjetnikom predsjednika Giannija Infantina za nogometna pitanja. Nizozemski napadač je tijekom karijere igrao za Ajax i Milan osvojivši 21 klupski trofej pri čemu i dvije Lige prvaka s Milanom. U dresu nizozemske reprezentacije najveći uspjeh je ostvario na europskom prvenstvu 1988. godine gdje je predvodio 'oranje' do europske krune. >> Boban i Fifa pripremaju revoluciju: Uskoro ćemo gledati novo klupsko natjecanje?