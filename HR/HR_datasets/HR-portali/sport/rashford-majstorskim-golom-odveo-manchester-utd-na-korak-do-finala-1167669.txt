U prvom susretu polufinala Europske lige Manchester United je u Vigu pobijedio Celtu 1-0 načinivši veliki korak prema plasmanu u finale jedinog kupa koji nedostaje u vitrinama Old Trafforda. Pogodak odluke zabio je Marcus Rashford u 68. minuti iz slobodnog udarca. Uzvratni susret je 11. svibnja na Old Traffordu. Prvu priliku na utakmici imala je Celta u 11. minuti. John Guidetti je ubacio na peterac, a Daniel Wass je bio sam ispred Sergia Romera, no očajno je pucao glavom kraj gola. Bila je to jedina prilika domaćina u prvom dijelu, dok je ManU u nastavku imao tri sjajne prilike, no tri puta je čudesno reagirao Sergio Alvarez. U 20. minuti je pucao Paul Pogba, u 35. Henrik Mhitarjan, a u 39 i Jesse Lingard, ali je domaći vratar sva tri putra izašao kao pobjednik. U 68. minuti niti sjajni Alvarez nije mogao ništa. Marcus Rashford je doveo United u vodstvo sjajnim pogotkom iz slobodnog udarca sa 20-tak metara. Bio je to njegov 19. pogodak za 'Crvene vragove' ove sezone u svim natjecanjima. Do kraja utakmice Celta je pokušala barem izjednačiti, no Unitedova obrana je odlično odradila posao. ManU lovi jedini europski naslov koji mu još nedostaje. Ligu prvaka je osvojio tri puta (2008, 1999, 1968), a Kup pobjednika kupova jednom (1991), dok je za španjolski sastav to prvi prvi plasman u polufinale nekog europskog kupa. U drugom polufinalnom paru u srijedu Ajax je u Amsterdamu pobijedio Lyon sa 4-1 i stekao veliku prednost pred uzvrat za sedam dana u Francuskoj. Pobjedu 'kopljanicima' osigurali su Bertrand Traore (25,71), Kasper Dolberg (34) i Amin Younes (49), dok je strijelac za Lyon bio Mathieu Valbuena (66). Finale Europske lige igrat će se 24. svibnja u Stockholmu. 