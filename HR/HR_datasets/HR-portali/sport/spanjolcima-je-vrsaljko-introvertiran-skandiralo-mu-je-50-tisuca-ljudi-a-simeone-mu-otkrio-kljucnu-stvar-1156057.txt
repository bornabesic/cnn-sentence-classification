Hrvatski nogometni reprezentativac Šime Vrsaljko rekao je kako mu je bilo teško nakon dolaska u Atlético Madrid jer nije igrao, da ga je trener Diego Simeone učinio mentalno snažnijim te da će dati sve od sebe kako bi crveno-bijeli osvojili Ligu prvaka. "Na početku je bilo teško. Novi prijatelji, nova ekipa… bio sam stigao u veliki klub i sve mi je bilo novo, uključujući i jezik. Premda je talijanski sličan španjolskom jeziku ipak nije isti. Početak mi je bio težak i zbog toga jer nisam igrao puno, no uvijek sam vjerovao u sebe i sada se osjećam dobro", izjavio je Vrsaljko u intervjuu španjolskim sportskim novinama AS objavljenom u utorak. "No nikada nisam pomislio da sam donio krivu odluku. Od dolaska ovdje vjerovao sam u sebe i znao da će mi trener prije ili kasnije dati priliku te da ću se potvrditi u Atléticu", rekao je. Vrsaljko, 25-godišnji desni bek, došao je ljetos iz talijanskog Sassuola, no u prvih nekoliko mjeseci trener Diego Simeone mu je dao priliku igrati u samo nekoliko utakmica. "Govorio mi je da dobro treniram i da nastavim tako. Da ću pomalo dobivati priliku. No ja se nisam zadovoljio time. Ovo je nogomet i treba gledati prema naprijed", rekao je hrvatski nogometaš. Situacija mu se, međutim, promijenila od sredine prosinca pa u drugom dijelu sezone igra u kontinuitetu i dalje se natječući za mjesto s 32-godišnjim Juanfranom Torresom. Vrsaljko je dosad igrao u 23 utakmice za Atlético. "Simeone mi je pokazao kako da budem mentalno snažan. Kako da dajem više od 100 posto na treninzima i unesem emocije na teren. Pokazao mi je da je važno da idem prema naprijed", rekao je Vrsaljko koji je u posljednjim utakmicama trčao po desnoj strani pa centrirao loptu u kazneni prostor protivnika. "Ovdje se sve radi kako bi ekipa pobijedila, za svakog suigrača. Kada sam stigao uvjerio sam se da je to tako, da se sve ostavlja na terenu zbog jedne velike obitelji, zbog ekipe", dodao je. Prije dvanaest dana na gostovanju kod Deportiva nije oklijevao nego je potrčao prema onesviještenom napadaču Fernandu Torresu koji je sekundu ranije udario glavom o tlo. Zajedno s kapetanom Gabijem Fernándezom izvadio mu je jezik kako bi zrak mogao nesmetano ulaziti u pluća. Snimka je osvanula u španjolskim medijima, a publika izrazila oduševljenje brzom reakcijom kojom je pomogao idolu sa stadiona Vicente Calderón. "To je bio prvi put da radim tako nešto, no kada sam vidio kako pada, njegovo lice, pomislio sam 'moram nešto učiniti'. Znao sam manje više što treba napraviti. Puno puta sam slušao kako je potrebno nadgledati unesrećenu osobu kako ne bi prestala disati, spriječiti da joj jezik onemogući ulazak zraka, da je potrebno izvući jezik van", rekao je Vrsaljko.  Nogometaši Atlética prolaze tečajeve pružanja prve pomoći u kampu gdje treniraju pa hrvatski igrač ističe da zasluga nije njegova. "Čitava ekipa je zaslužna za pružanje pomoći. Liječnici su napravili veliki posao, ja sam samo učinio malu stvar za svog suigrača. Ne osjećam se herojem. Smatram da svatko treba pomoći prijatelju kada primjeti da je on pao na tlo i ne osjeća se dobro. Tako sam ja reagirao. Fernando je dobro i to je najbitnije”, rekao je. Novine "AS" u nadnaslovu intervjua ističu kako je "Vrsaljko introvertiran te da nije sklon davanju intervjua, no da je prihvatio poziv kako bi skinuo važnost navedenih događaja sa stadiona Riazor u La Coruñi". Pa ipak, tri dana kasnije publika na stadionu Vicente Calderón skandirala je njegovo ime, prvi put nakon što je stigao u klub. Oko 50.000 gledatelja u prvenstvenoj utakmici protiv Valencije prihvatilo ga je kao jednoga od sebe. "Primijetio sam to i  bio iznenađen. Igrao sam i slušao svoje ime, bilo mi je doista drago jer znam koliko je važna Atleticova publika. S ispunjenog stadiona sam slušao skandiranje svog imena, stvarno sam im zahvalan na tome", napomenuo je Vrsaljko. "Torres mi je kasnije zahvalio, nije rekao ništa posebno, da je sve u redu, ali to su stvari koje ostaju među nama", dodao je.  Vrsaljko u Atlético Madridu većinu vremena provodi u društvu slovenskog vratara Jana Oblaka i crnogorskog stopera Stefana Savića. "Puno su mi pomogli. Oni su mi veliki prijatelji. Uvijek su mi bili blizu, posebno u tim teškim trenucima kada gotovo i nisam igrao. Savjetovali su me", rekao je. Atlético Madrid u srijedu igra doma uzvratnu utakmicu osmine finala Lige prvaka protiv Bayer Leverkusena. U Njemačkoj je već pobijedio s 4-2 pa ga svi već vide u četvrtfinalu. Štoviše, nakon poraza prošle sezone u finalu na jedanaesterce od gradskog rivala Real Madrida, navijači se nadaju osvajanju tog natjecanja. "Znam, i to je normalno. Ovo je veliki klub, uvijek se očekuju velike stvari u Ligi prvaka i u prvenstvu. Samo mogu reći da ćemo ostaviti srce na terenu. Sada igramo važnu utakmicu protiv Bayer Leverkusena", rekao je. Gledao je prošli tjedan i povijesnu utakmicu Barcelone protiv PSG-a koja je doma sa 6-1 nadokadila poraz od 0-4 iz Pariza. "Bilo je fantastično. Mi smo, pak, svjesni kako je potrebno dati sto posto od sebe u svakoj utakmici", istaknuo je, pozvavši na oprez da se njima nešto tako ne bi dogodilo kao francuskom prvaku. Atlético je ispao iz kupa, a u prvenstvu se nalazi na četvrtom mjestu s 52 boda, pet manje od trećeplasirane Seville. Vodeći Real Madrid ima 62 boda i utakmicu manje. "Sposobni smo završiti sezonu na trećem mjestu, sve će ovisiti o nama", rekao je.  Hrvatska reprezentacija krajem mjeseca igra doma protiv Ukrajine kvalifikacijsku utakmicu za odlazak na Svjetsko prvenstvo 2018. Vrsaljko je nakon ljetošnjeg povlačenja 34-godišnjeg kapetana Darija Srne preuzeo mjesto desnog beka. "Želim dati sve od sebe, ali ne osjećam pritisak", zaključio je. >>Za više sporta posjetite našu Facebook stranicu Večernji list - Sport 