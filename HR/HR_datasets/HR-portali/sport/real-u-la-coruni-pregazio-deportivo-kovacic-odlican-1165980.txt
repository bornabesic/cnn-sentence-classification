Nogometaši Real Madrida i Barcelone ostvarili su uvjerljive pobjede u susretima 34. kola Primere ostavši bodovno poravnati, no 'Kraljevski klub' ima i utakmicu manje. Real Madrid je u La Coruni pobijedio Deportivo 6-2, dok je Barcelona na Camp Nou deklasirala Osasunu 7-1. Zinedine Zidane je odmarao Cristiana Ronalda, Luku Modrića i Karima Benzemu, zbog suspenzije je izostao Sergio Ramos, a zbog ozljede Gareth Bale, no Real je pružio sjajnu predstavu. Odlično je igrao i Mateo Kovačić koji je sudjelovao u akcijama kod dva gola. Gosti su poveli već nakon 53 sekunde, a zabio je Alvaro Morata. Isco je u sedmoj minuti pogodio vratnicu, a isto je učinio i Asensio u 12 minuti. Na 2-0 povisio je James Rodriguez u 13. minuti, a akciju uoči gola poveo je Kovačić. James je zabio i u 66. minuti, a golove za Real postigli su i Lucas Vazquez (44), Isco (77) i Casemiro (87). Za Deportivo zabili su Florin Andone (35) i Joselu (84).      Na ljestvici vodi Barcelona sa 78 bodova koliko ima i Real Madrid. Barca ima bolju razliku pogodaka, ali Real ima utakmicu manje. 