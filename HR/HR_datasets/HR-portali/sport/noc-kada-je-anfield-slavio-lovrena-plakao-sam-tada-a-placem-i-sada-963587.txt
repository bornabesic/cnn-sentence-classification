PRIJE točno godinu dana Liverpool je postigao jedan od najvećih preokreta u svojoj povijesti. Redsi su u četvrtfinalu Europske lige, na Anfieldu, gubili 3:1 od Borussije Dortmund, a onda su napravili pravo čudo i zabila tri gola za polufinale.  Prvo je momčad Jurgena Klopp protiv njegove bivše ekipe u 66. smanjila preko Coutinha, a nakon toga i izjednačila golom Sakhoa u 77. minuti. Ponovno je engleska ekipa počela vjerovati u prolaz, ali nikako nije uspjela stići do četvrtog gola. Sve do te nevjerojatne 92. minute. James Milner sjajno je centrirao s desne strane, a hrvatski branič Dejan Lovren glavom zakucao loptu u mrežu Dortmunda za pobjedu i veliko polufinale. Igrači Thomasa Tuchela nisu mogli vjerovati što im se dogodilo, dok je Lovren proslavljao gol karijere.  Točno godinu dana kasnije Lovren je na Instagramu objavio fotografiju na kojoj slavi taj gol... "Točno na ovaj dan prije godinu dana dogodilo se nešto posebno... Jedan od najvećih povrataka u povijesti? Što kažete?" napisao je Lovren, a ispod fotografije javili su se oduševljeni navijači Liverpoola.    "Heroj! Kakav povratak! Nevjerojatna večer". "Usrećio si milijune diljem svijeta te večeri". "Dejane, kakav trenutak!". "Hvala ti! Plakao sam tada, a plačem i sada. Svaki put se naježim kad se sjetim ove utakmice". "Najveća povratak ikad i drago mi je što sam bio na toj utakmici".  "Spasio si nas te večeri, Dejane", neki su od komentara navijača Redsa koji nikad neće zaboraviti povijesnu noć na Anfieldu, gdje ih je usrećio Hrvat.