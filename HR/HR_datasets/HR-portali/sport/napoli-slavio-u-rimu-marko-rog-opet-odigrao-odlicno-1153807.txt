U prvom susretu 27. kola talijanskog nogometnog prvenstva Napoli je na gostovanju pobijedio Romu 2-1 ostvarivši prvu pobjedu u Rimu nakon šest godina. Posljednji put Napoli je srušio Romu na Olimpicu u veljači 2011. godine rezultatom 2-0, a nakon toga je upisao pet poraza i jedan neodlučeni ishod. Napoli je stigao na noge Romi s dva poraza u nizu. U zadnjem ligaškom ogledu je kod kuće stradao od Atalante (0-2), a potom je izgubio od Juventusa (1-3) u prvom susretu polufinala talijanskog Kupa.  Međutim, protiv Rome gosti su odigrali sjajno. Bili su bolji veći dio susreta i posve zasluženo su pobijedili, premda je Roma u završnici susreta umalo stigla do boda. Oba gola za goste zabio je sjajni Belgijanac Dries Mertens (26, 50), koji je ove sezone postigao već 18 golova. Kevin Strootman je u 89. minuti smanjio rezultat, a u posljednjim trenucima susreta sjajnu priliku za izjednačenje je imao Diego Perotti, no njegov udarac je Pepe Reina skrenuo u vratnicu. Hrvatski reprezentativac Marko Rog odlično je odigrao svih 90 minuta za Napoli. U 84. minuti je imao sjajnu priliku kada je izbio ispred Wojciecha Szczesnyja, no Poljak je sjajno reagirao. Ivan Strinić nije nastupio za goste. Ovom pobjedom Napoli se približio Romi na drugom mjestu na dva boda zaostatka. Roma ima 59, a Napoli 57 bodova. U vodstvu je Juventus sa 66 bodova i utakmicom manje 