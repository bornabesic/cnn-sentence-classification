Predsjednica Republike Hrvatske Kolinda Grabar-Kitarović jučer je na Pantovčaku dodijelila 78 odlikovanja i 24 povelje pri čemu je većina otišla u ruke sportaša. Štoviše, sportaši, treneri i sportski dužnosnici dobili su 48 odlikovanja i 18 povelja, što govori i o tome koliko predsjednica drži do sporta i sportskih uspjeha. Među 14 dobitnika Reda kneza Branimira s ogrlicom čak je devet sportaša, a to su paralimpijci Sandra Paović, Mikela Ristoski i Zoran Talić te olimpijci Sandra Perković, Blanka Vlašić, Damir Martin, Valent i Martin Sinković te njihov trener Nikola Bralić. Sinkovićima Red Danice – Veliko je zadovoljstvo biti u društvu akademika, vrhunskih znanstvenika i umjetnika, u društvu onih koji najviše pridonose ugledu Hrvatske – kazao je ponajbolji svjetski veslački trener Nikola Bralić, a njegov štićenik Martin Sinković dodao: – Red Danice Hrvatske s likom Bučara dobili smo nakon Londona, pa je ovo očito još viša razina odlikovanja i to nam je jednako drago kao i priznanje Svjetskog veslačkog saveza za veslače godine u svijetu. U ovoj prigodi, emotivnija od mnogih bila je paralimpijska pobjednica Sandra Paović: – Velika je čast biti među tako velikim ljudima, koji su toliko toga postigli u svojim karijerama. Drago mi je da je predsjednica i mene prepoznala jer ja, iako sam pri kraju karijere, za Hrvatsku uvijek dajem sve od sebe. Osvojila sam se što se osvojiti moglo, a igrati stolni tenis stojećki za mene je postalo ekstremno zahtjevno. Ove četiri godine sam dala sve od sebe i vrijeme je da malo usporim, da počnem misliti na svoje tijelo. Zato su Paralimpijske igre u Tokiju trenutačno samo opcija, ali ako se odlučim onda ću sigurno biti kandidatkinja za medalju. Ako ne, tamo bih mogla ići kao trenerica svog supruga koji je sada ušao u paralimpijsku reprezentaciju. S obzirom na to da mu je ovo prvo odlikovanje, olimpijski pobjednik u trapu Josip Glasnović dobio je Red Danice Hrvatske s likom Franje Bučara, baš kao i paralimpijci Helena Dretar-Karić, Anđela Mužinić, Velimir Šandor te olimpijci Šime Fantela, Igor Marenić, Sara Kolak, Filip Hrgović, Tonči Stipanović, Marko Bijač, Luka Lončar, Antonio Petković, Anđela Šetka, Javier Garcia, Ivan Krapić, Marko Macan i Sandro Sukno odnosno atletski trener Bojan Marinović. Među svim “bučarovcima” Glasnović je poseban slučaj jer je olimpijski pobjednik u streljaštvu, a Hrvatska vojska ga ne smatra dovoljno zdravim da bi ga zaposlila kao 27 njegovih kolega sportaša. Zaninovićke blizu mirovine – Istina je, imam ozljedu oka, s kojom živim najnormalnije. Naime, na desnom oku, kojim ciljam, imam umjetnu leću i zbog toga sam izbrisan iz trajne evidencije MORH-a i nisam služio vojni rok. No, zatražio sam da me ponovo unovače, da ponovo idem na sve preglede kako bih se ipak mogao zaposliti u sportskoj satniji. Ako bi netko to mogao razriješti, onda je to svakako predsjednica jer ona je ujedno i vrhovna zapovjednica oružanih snaga i jedan njezin ukaz mogao bi ukloniti to bizarno nesuglasje po kojem olimpijski pobjednik u gađanju nema dovoljno dobro oko za Hrvatsku vojsku. A jučer su, na prijedlog ministra obrane, poveljom RH nagrađeni sportaši vojnici, među kojima je bila i Lucija Zaninović, trostruka europska prvakinja u te-kvon-dou. A ona nam je otkrila da njezina sestra Ana mora na operaciju koljena, ali da još nisu odlučile o tome koliko im je blizu sportska mirovina: – Naš je plan nastupati u 2017., a ako bi se dogodilo da ozljeda prisili Anu da se povuče, onda bih se povukla i ja. Jer, zajedno smo počele i zajedno ćemo i završiti sportsku karijeru.