Portal Squawka tvrdi da zna tko je uvršten u najbolju momčad 2016. godine, koju za Fifu bira udruga nogometnih profesionalaca. Izabran je i hrvatski kapetan Luka Modrić. Fifa u suradnji s udruženjem nogometnih profesionalaca još nije službeno objavila imena odabranih. Među najboljih jedanaest igrača svjetskog nogometa u protekloj godini većinom su igrači iz španjolske lige koji su zauzeli  čak devet od 11 mjesta, a u veznoj je liniji i naš Luka Modrić. Hrvatskom veznjaku ovo će biti drugi izbor među najboljih 11 na svijetu, a lani mu je u veznoj liniji, uz Andresa Iniestu, društvo pravio Paul Pogba. Ove godine već je dobio dvije prestižne pojedinačne nagrade za najboljeg veznjaka španjolske lige te srebrnu loptu na klupskom SP-u. U Modrićevu društvu su Cristiano Ronaldo, favorit za Fifina igrača godine, te suigrači iz Reala – Toni Kroos, Ramos i Marcelo. Barcinu družinu među najboljih jedanaest predvodi Lionel Messi, a tu su još Neymar, Iniesta i Pique. Odabran je i vratar Manuel Neuer iz Bayerna te branič PSG-a Thiago Silva. Nagrada se dodjeljuje od 2005. godine i jedina je u svijetu u kojoj igrači biraju svoje kolege, a Fifa i Udruženje nogometnih profesionalaca rekordni deseti put u nju su uvrstili Cristiana Ronalda i Lea Messija. Fifina momčad 2016.: Neuer – Ramos, Pique, Silva, Marcelo – Modrić, Iniesta, Kroos – Messi, Ronaldo, Neymar 