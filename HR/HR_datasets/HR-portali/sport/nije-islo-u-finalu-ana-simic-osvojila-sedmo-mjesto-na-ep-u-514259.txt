Nakon što je na Europskom prvenstvu u Zürichu 2014. uzela brončanu medalju, Ana Šimić isti uspjeh nije ponovila i danas na EP-u u dvorani u Beogradu.  Ana je osvojila sedmo mjesto, a u finalu je triput rušila letvicu na 192 cm. U finale je ušla podijelivši prvo mjesto s aktualnom olimpijskom pobjednicom i europskom prvakinjom Ruth Beitijom, no danas nije bila prava. Krenula je uvjerljivim skokom na 180, no na 185 već počinju prvi problemi. U prvom pokušaju rušila je letvicu, iz druge preskače, a onda iz prve i na 189. Letvica je podignuta na 192 cm i tu je Ana stala. Rušila je sva tri puta i rano se oprostila od sna o medalji. Zlatnu medalju osvojila je Airine Palšyte iz Litve preskočivši 201. Srebrna je iskusna Ruth Beitia sa 194, koliko je preskočila i brončana Levčenko, ali uz dva rušenja letvice. Stipe Žunić osvojio je peto mjesto u Beogradu. Hrvatski bacač kugle bacio je 21,04 m i tako za 26 centimetra ostao bez medalje s EP-a. Stipe je loše krenuo u finale. U prvoj seriji imao je neispravan hitac, u drugoj bacio 20,37, pa opet imao neispravan hitac. U četvrtoj seriji bacio je 20,08, a onda kreće pravi show. Nakon četiri serije Stipe je bio sedmi od osam finalista, no u petoj baca svoj najbolji rezultat ove sezone i s 21,04 skače na treće mjesto. U tom trenutku Stipe je imao broncu i samo jednu seriju do kraja natjecanja. No prestiže ga odmah Stanek, a onda i Arnaudov i Stipe finale završava na petom mjestu. No, nema zašto žaliti. Natjecanje je završio sa svojim najboljim rezultatom sezone... Naslov je osvojio sjajni Bukowicki s 21,97, najboljim rezultatom sezone. Tomaš Stanek osvojio je srebro s 21,43, a David Storl broncu s 21,30. 