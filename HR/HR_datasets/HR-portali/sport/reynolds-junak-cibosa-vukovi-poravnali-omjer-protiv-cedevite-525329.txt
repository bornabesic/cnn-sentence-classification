Košarkaši Cibone poravnali su omjer u pobjedama u finalu doigravanja prvenstva Hrvatske protiv Cedevite na 1-1 zahvaljujući 91-85 (25-25, 17-17, 26-23, 23-20) pobjedi koju su ostvarili u drugoj utakmici koju su igrali kao nominalni gosti u Domu sportova. Druga utakmica ovosezonskog finala ponudila je odličnu predstavu u kojoj niti jedna momčad nije imala više od sedam pogodaka prednosti. Tu najveću prednost imala je Cibona u završnici treće četvrtine, ali se Cedevita vratila u igru preciznim dalekometnim šutovima. Odlučujuća je bila završna serija Cibone od 9-0 kojom je zaostatak 82-85 3:20 minuta prije kraja pretvorila u konačni uspjeh od 91-85, a junak pobjede bio je Scotty Reynolds koji je pogodio trice za 88-85 1:15 minuta prije isteka vremena i za 91-85 50 sekundi prije kraja. S druge strane, vrlo slabu završnicu odigrao je Ryan Boatright koji je minutu i pol prije kraja promašio polaganje, zatim izgubio loptu minutu prije isteka vremena, a dvoboj je okončao s dva promašena šuta za tricu. Odlični su u sastavu Cibone bili veteran Marin Rozić sa 20 i Luka Žorić sa 18 koševa, Reynolds je uz 18 poena podijelio i 11 asistencija, dok su kod Cedevite najefikasniji bili Boatright sa 17 i Marko Tomas sa 16 pogodaka. Prvak Hrvatske postat će momčad koja prva ostvari tri pobjede, treća utakmica igrat će se u KC "Dražen Petrović" u četvrtak 25. svibnja, a četvrta u Domu sportova u nedjelju 28. svibnja. Ukoliko omjer u pobjedama bude 2-2, odlučujući peti susret igrat će se u KC "Dražen Petrović" 1. lipnja.