Teško je vjerovati da će Michael Schumacher ikada više biti opet onaj stari. Tvrdi to Philippe Streiff koji kaže da je bliski prijatelj obitelji sedmerostrukog svjetskog prvaka u formuli 1. Prošle su više od tri godine od stravične nesreće koju je Schumacher doživio na skijanju. Schumijeva obitelj nakon toga se odlučila na potpunu privatnost pa informacije dolaze na kapaljku. A izjave Francuza koji je posjetio Schumija dok je legendarni Nijemac bio u bolnici u Grenobleu nisu baš optimistične. - Uvijek postoji nada. No, prošle su tri godine i sada manje vjerojatno. Teško je vjerovati da će se 100 posto oporaviti. No, nadam se da će se pojaviti u javnosti među svojim navijačima - rekao je Streiff za Daily Star. Streiff je bivši vozač formule koji je 1989. nastradao na testiranju i ostao u kolicima. Ranije je tvrdio da Schumacher ne može govoriti, ali da prepoznaje osobe oko njega. 