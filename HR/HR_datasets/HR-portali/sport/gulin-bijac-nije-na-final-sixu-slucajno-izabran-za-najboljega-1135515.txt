Zagrebački Šibenčanin Nikica Gulin, danas trener mlađih kategorija u Mladosti, vaterpolo ima u malom prstu. I zato pri njegovu nabrajanju najboljih sedam gotovo da nije trebalo postavljati potpitanja. – Bijač je najbolji, uspješno je u reprezentaciji zamijenio Pavića i u Riju vrhunski obavio svoj posao. A takav je bio i u klubu, nije slučajno na “Final Six” Lige prvaka proglašen najboljim vratarom. Protiv Recca u polufinalu obranio je dva peterca, a fantastičan je bio i protiv Olympiakosa u finalu – kazao je i dodao: – Lončar je pak zamijenio Dobuda i učinio je to fantastično. I vidi se njegov pomak u igri, i u Jugu i u reprezentaciji. Nešto o trećem Suknu? – Sandro je klasika. Naša reprezentacija nije ista s njim ili bez njega. Profilirao se u pravog vođu. Nadam se da se riješio dječjih bolesti. Njegov odnos prema reprezentaciji mora biti ozbiljniji i profesionalniji. Pogotovu zato što je sad i kapetan. Što vam se dopalo kod Šetke? – Anđelo se pokazao kao jedan od igrača kojega je izbornik Tucak koristio za više uloga, kao obrambenoga igrača i kao napadača, i lijevo i desno. U Primorju i reprezentaciji pokazao je da je rješenje za pokrivanje rupa. Radi izvanredno, pravi je profesionalac... Mi treneri komuniciramo međusobno i znamo kako se tko ponaša na treningu. I Garciu ste postavili visoko? – Dolaskom u Jug pokazao je sve svoje kvalitete. Ulogom koju je dobio od Kobešćaka oslobodio je Jokovića. Sad Maro igra slobodnije jer on nije klasično desno krilo. A Garcia je – s ulogom klasičnog lijevoga krila, ljevaka i servera, i s odličnom igrom u obrani – puno pomogao reprezentaciji. Poboljšao je igru cijele momčadi i Jokoviću dao dodatnu kvalitetu. Garcia dobro predviđa neke situacije i veliko je pojačanje. Ponešto o Bušlji i Bukiću? – Za Bušlju je dobro što je otišao iz Juga, da se malo igrački “proširi”. Zna se da braniči sazrijevaju malo kasnije i vjerujem da će Bušlje još dugo biti obrambeni stup reprezentacije. A svojim odličnim udarcem, snagom i dugim rukama može puno pomoći i u napadu. Pamtim polufinale s Crnogorcima u Riju, Andro je odlično igrao u oba smjera i postigao četiri pogotka. Luka je previše samozatajan, diskretan, stidljiv, ali će uz Sukna igrački rasti. Jer Sandro je na većini utakmica posebno čuvan, a to će otvarati prostor Bukiću. Poredak: 1. Marko Bijač (Jug) 7 2. Luka Lončar (Jug) 6 3. Sandro Sukno (Pro Recco) 5 4. Anđelo Šetka (Roma) 4 5. Xavier Garcia (Jug) 3 6. Andro Bušlje (Olympiakos) 2 7. Luka Bukić (Mladost) 1