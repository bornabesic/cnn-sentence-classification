Mirko Filipović jučer je najavio kraj karijere, a danas je ostavio mogućnost da u Japanu odradi posljednju, oproštajnu borbu. No, s obzirom na zdravstveno stanje, čini se da se hrvatski borac više neće vraćati u ring. Svoja je razmišljanja podijelio s pratiteljima na Facebooku. "Nažalost, zdravlje mi je narušeno i nisam više u stanju pratiti ubitačan ritam i super naporne treninge koji su nužni za bavljenje bilo kojim sportom, a kamoli slobodnom borbom. Koljeno mi je teško oštećeno i puni se nekakvom tekućinom nakon svakog napornijeg treninga, a takav je svaki. Čeka me peti operacijski zahvat na koljenu i deseti ukupno, a točnu metodu kojom će se pokušati sanirati znat ću tek za nekoliko tjedana nakon što obavim magnetnu rezonancu. Na desnom koljenu su već prije 8 godina otišli križni i kolateralni ligamenti, meniskus koji je izvađen, a uoči ovih zadnjih priprema je stradala i hrskavica. I koljeno više ne može trpjeti krvave treninge, a ni ja, da budem iskren. Tijekom ovih priprema išao sam preko granica boli da odradim pripreme kako sam ih zacrtao i da budem spreman kako treba. Zadnja četiri tjedna nisam mogao više ni trčati od bolova u koljenu i više ne želim punktiranja koljena na kraju svakog tjedna ni opekline od leda koje imam po tom koljenu jer ga moram poslije svakog treninga lediti. Mučno je to, ali zainatio sam se i rekao da moram osvojiti Rizinov turnir i otići kao šampion, a to je neprocjenjivo. U zadnjih par dana dobio sam nekoliko basnoslovnih ponuda, ali sam se zahvalio na svima. uvijek sam govorio da ću trenirati i boriti se dok mi treninzi budu predstavljali zadovoljstvo, ali više zaista ne mogu. Tijelo mi je izraubano od krvavih treninga i nema smisla ići dalje. Na kraju krajeva treba misliti na zdravlje i na život koji je ispred mene. Rekao sam da bih volio odraditi oproštajnu borbu u Japanu i to bi bilo sjajno, naravno, ako uspijem sanirati koljeno da može izdržati još jedne pripreme, ali to je jako upitno. To bi bilo eventualno moguće tek u drugoj polovici godine, ali i da se ta borba i ne dogodi odlazim sretan, zadovoljan i ispunjen. Odlazim na najbolji mogući način, kao pobjednik, a to je neprocjenjivo. Nažalost, mnogi veliki šampioni nisu imali tu privilegiju i zadovoljstvo jer nisu znali kad treba stati i otišli su s nizom poraza, koji ne umanjuju njihovu veličinu i postignuća, ali ostavljaju gorak okus. Mislim da je ovo najbolji trenutak za odlazak i zato sam posebno sretan, jer otići kao pobjednik, vjerujte nema cijenu! Hvala svima od srca na podršci u mojoj evo 20 godina dugoj karijeri i hvala na svakoj poruci i toploj riječi koju ste mi uputili”, napisao je Mirko. 