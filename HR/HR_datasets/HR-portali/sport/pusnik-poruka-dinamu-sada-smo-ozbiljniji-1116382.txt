Petnaestak minuta prije kraja Kožulj je protiv Cibalije zabio prekrasan pogodak, povisio na 3:1, a Poljud je skandirao protiv Dinama. Već u tom trenutku Vinkovčani su bili arhivirani, a Hajdukov pokret okrenuo se prema velikom derbiju koji se u Maksimiru igra u nedjelju. Nakon niza godina Hajdukovi navijači prema Zagrebu idu vlakom, bijeli su na tablici na korak do Dinama, s tek dva boda zaostatka. Ludilo derbija zahvatilo je i igrače, koji su posljednje minute dvoboja protiv Cibalije odigrali kao u transu. Ohandza, Jefferson i Futacs su od 84. do 89. minute postigli još tri pogotka, odveli Hajduk do rekordne pobjede od 6:1. – Znam da slijede pitanja o Dinamu, mogu poručiti da smo sada puno ozbiljnija momčad – kazao je Hajdukov trener Marijan Pušnik misleći na onaj kolovoški neugodni poraz od 0:4. Hajduk je poveo golom Saida u 7. minuti kojemu je odlično asistirao Erceg (ozlijedio je aduktor, upitan je za derbi), a Cibalia se vratila preko Dabre. U drugom dijelu Hajduk je zaigrao odlično, uz pet golova (Ohandza dva, Futacs, Jefferson i Kožulj) imao je i niz stopostotnih prigoda tako da Cibalia može biti zadovoljna što je primila tek šest golova. – U dva tjedna postigli smo šesnaest pogodaka (Slaven četiri, Jalžabet šest i Cibalija šest, nap.a.), a to ni djeci ne možeš zabiti baš tako lako. Ali, nema euforije, idemo dalje raditi. Momci su postali ozbiljniji, ali u poluvremenu sam morao viknuti. Posljednjih petnaestak minuta sam uživao – rekao je Pušnik, koji je na travnjak poslao momčad sa sedam stranaca, a ukupno ih je koristio devet. Stanko Mršić mogao je samo slegnuti ramenima i čestitati Hajduku. – U prvom poluvremenu bili smo raspoloženi za obranu, barem za to, ali drugi gol, do kojeg je došlo zbog naše pogreške, utjecao je na krajnji rezultat. Iz tri greške u finišu smo primili tri gola. Situacija nije bajna u klubu, to se vidjelo na terenu, imali smo na kraju nekoliko skretničara u momčadi. Izgubili smo četiri igrača u kratkom vremenu. Imamo problema, dosta igrača iz treće lige, teško je nešto napraviti. Hajduk se širi, ne znam ni sve igrače, ali vidim da može parirati Dinamu i Rijeci. Četiri kluba će se boriti za vrh, u ovom trenutku Rijeka mi se čini najstabilnijom – kazao je Mršić. Zanimljivo, Hajduk je posljednji put šest golova postigao protiv Zadra prije dvije godine (16. kolovoza 2014. godine), a tada je vratar bio Mladen Matković, koji je u ovoj utakmici branio za Cibaliju. 