Znate li koja je momčad posljednja pobijedila Real Madrid, trenutačno nedodirljivog lidera španjolskog prvenstva? Wolfsburg, onih šokantnih 2:0 u prvom srazu četvrtfinala Lige prvaka, davnoga 6. travnja 2016. Od tada je Real Madrid nanizao čak 32 utakmice bez poraza i kao favorit dolazi na sudar s Barcelonom na Nou Campu. Pobjeda bi Zidaneovu momčad odvela na plus devet ispred najvećeg suparnika, što bi bila najopipljivija prednost koju je Zidane kao trener dosad imao. Međutim, povijest će upozoriti Zidanea: u jesen 2004. Real Madrid, za koji je Zizou igrao, prokockao je plus osam i naslov poklonio Barceloni. Tako je jedan od najvećih igrača svih vremena u pet godina provedenih na Bernabeuu (2001.-2006.) s Realom osvojio samo šest trofeja, jedan manje od primjerice – Luke Modrića. Suigrače čini boljima Može li naš reprezentativac, nakon podulje stanke, biti Realova prevaga u Clasicu, pitamo iskusnog trenera s prebivalištem u španjolskoj Marbeli Sergija Krešića (70). – Modrić je toliko kvalitetan nogometaš da ni jednomjesečna stanka ne može poremetiti kvalitetu njegove izvedbe. On svojom i inteligencijom, pokretljivošću i brzinom razmišljanja s lakoćom može držati visoku razinu kvalitete. U kakvom god stanju bio Modrić, on je neprocjenjivo važan igrač za Real Madrid jer uz njega svi suigrači igraju bolje, uključujući i Cristiana Ronalda – naglašava Krešić. Dodaje, međutim, da ga fascinira i napredak Matea Kovačića. – Mateo je postigao nešto veliko: toliko dobro igra da više nitko ne spominje Tonija Kroosa, a znamo svi koliko je Nijemac značio Real Madridu. Kovačićeva je uloga utoliko važnija kad se zna da Ronaldo, Benzema i Bale nemaju pretjeranu defenzivnu odgovornost i sva ta njihova komocija pada na leđa igrača koji djeluju iza njih, među njima i Kovačića. A tu se našem igraču ne može pronaći ni najmanja zamjerka. Kako gledate na Rakitićevu poziciju u Barceloni? Je li ona još uvijek stabilna kao prije? – Otkad je Ivan došao u Barcelonu, Luis Enrique običavao ga je zamijeniti oko 70. minute što sam tumačio Ivanovim padom fizičke moći, pa je trener tražio novog igrača s kojim će pojačati ritam. Međutim, kada se osvrnete na sve najvažnije utakmice koje je Barcelona igrala, Rakitić je baš u svakoj bio u prvih 11, što opet govori koliko im je važan – naglašava Krešić. Barca više nije grupa Zanimljivo, Ivan Rakitić ni u jednom od svoja četiri Clasica nije igrao svih 90 minuta. Kako objašnjavate Barcelonin već zabrinjavajući zaostatak za Realom? – Ili su toliko zasićeni titulama ili su postali toliko samouvjereni da jednostavno prepuštaju fantastičnom trojcu – Messiju, Suarezu i Neymaru – da sami rješavaju utakmice. Dakle, dojam je da svi njihovi igrači ne ulažu maksimum svoga znanja pa onda Barcelona više ne djeluje kao homogena grupa – zaključio je Krešić. Uoči 232. službenog sraza Barcelone i Reala (subota, 16.15 sati, prijenos na Sportklubu), nije naodmet podsjetiti da je 19 godina prošlo otkad je Hrvat bio strijelac u Clasicu. Tko drugi nego Davor Šuker, 1. studenoga 1997., kada je Barca slavila u Madridu s 3:2. 