Ako se ne dogodi kakvo iznenađenje, Hrvatska će se u prvom kolu Svjetske skupine Davisova kupa sa Španjolskom, od petka do nedjelje u Osijeku, moći osloniti na igrače koji su svi zajedno u tom natjecanju odigrali jedva devet mečeva i u njima postigli četiri pobjede i doživjeli pet poraza. Ali u pravu je izbornik Željko Krajan: kad već iz raznoraznih razloga ne možemo računati na Marina Čilića, Bornu Ćorića i Ivana Dodiga, ovima koji su tu treba dati maksimalnu podršku. Ne sumnjamo da će osječka publika upravo to i učiniti. Bez Rafaela Nadala Španjolska je ipak ranjiva, pitanje je samo hoćemo li mi to znati iskoristiti. Pa, ostanimo pozitivni... Franko Škugor može se pohvaliti da je u njihovom jedinom sučeljavanju pobijedio (6:1, 7:6 (3)) najboljeg španjolskog tenisača u Osijeku Roberta Bautistu Aguta (28) koji je trenutačno 16. na ATP listi. Dogodilo se to 2010. na challengeru u rumunjskom Aradu, na zemlji. Na brzoj podlozi na kojoj će se igrati u osječkom Gradskom vrtu Škugor (kojega sad trenira Lovro Zovko) trebao bi biti još bolji. Šibenčanin je u karijeri osvojio dva challengera i tri futuresa, solidan je i u pojedinačnoj i u konkurenciji parova. Nikola Mektić može biti najzadovoljniji recentnim rezultatima. Posebno u konkurenciji parova gdje su on i Amerikanac Brian Baker u trećem kolu Australian Opena izgubili od legendarne braće Bryan, kasnijih finalista. – Lijep je to rezultat, ali još mislim da u pojedinačnoj konkurenciji nisam pružio svoj maksimum. Vjerujem da mogu puno više, još sam uvijek prilično mlad za parove. Prije godinu i pol sam se odlučio malo više posvetiti parovima i dolazak na 65. mjesto prilično je dobar rezultat. Mislim da mogu još puno napredovati – napominje Mektić koji se posljednji vratio iz Australije pa još ima malih problema s prilagodbom. – Budim se rano, već u šest sati, pa ne znam što ću sa sobom – kaže u šali Zagrepčanin. Jedini je u ovoj postavi koji se može pohvaliti pojedinačnom pobjedom u Davisovu kupu. Dogodilo se to u rujnu 2011. kad je Hrvatska u JAR-u u kvalifikacijama pobijedila domaćina s 4:1. Mektić je u tzv. mrtvom meču sa 7:6 (2), 6:1 nadjačao Klaasena. – Sad ću prvi put kandidirati za “živi” meč i radujem se tome. Posljednji sam put bio u reprezentaciji 2013. u Torinu kada smo izgubili sa 2:3. Nisam igrao, bio sam zamjena. Sad je veća odgovornost na nama jer smo zakinuti za najbolje igrače. No mislim da ćemo odigrati dobro – zaključio je Mektić kojega za Osijek vežu lijepe uspomene, ondje je 2009. osvojio Futures, jedan od čak 15 koliko ih je skupio u karijeri. Anti Paviću sjajno je krenulo 2014., igrao je i drugo kolo Wimbledona (i izgubio od F. Lopeza) te stigao do 132. mjesta na ATP listi. No potom su krenule nesreće: na američkoj turneji najprije je izgubio putovnicu, a potom ga je dohvatila i mononukleoza. I Marinu Draganji krenulo je odlično: 2015. je s Kontinenom osvojio tri turnira, ali potom je morao na operaciju kuka... A Kontinen je prije neki dan osvojio Australian Open.