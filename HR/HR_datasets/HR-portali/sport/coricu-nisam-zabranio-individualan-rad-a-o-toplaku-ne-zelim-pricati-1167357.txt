Trener Dinama Ivajlo Petev izjavio je uoči susreta 32. kola MAXtv Prve lige protiv Intera u Zaprešiću kako želi da njegova momčad igra bolje nego u prethodnom razdoblju. - Želim da pokažemo želju i motivaciju za pobjedu. To je najosnovnije za susret protiv Zaprešićana. Najavio je kako se Interu neće sučeliti Sosa, Pivarić, Matel, Livaković (udarac u zglob)... dok je Sammir trenirao odvojeno od momčadi. Perić je u konkurenciji za dvoboj.  - Sigali trenira još od prošlog tjedna, dok je Henriquez odradio dva treninga s momčadi. Najbitnije je da se Sigali najbolje osjeća, vidjet ćemo kad će zaigrati. Također, Benković je počeo s trčanjem, krenulo je na bolje - kaže Petev i naglašava da nije zabranio individualne treninge Anti Ćoriću. - Nisam mu zabranio, ali moram znati za sve dodatne aktivnosti igrača. Jer, nedopustivo je da se dodatno individualno radi dan prije utakmice. Anti pomažem, pričam s njim, cijenim njega i njegovu kvalitetu. Namjera je da igra što bolje, kako svi mi želimo - kaže bugarski stručnjak. A za Inter pak tvrdi kako je riječ o solidnoj momčadi te da su njihove međusobne utakmice uvijek interesantne za gledatelje. - Očekujem da će protiv nas biti na 200 posto, međutim, ponavljam, cilj je pokazati želju i motivaciju.    Petev se nije želio osvrtati na Interova trenera Samira Toplaka koji je bio izrazito ljutit nakon utakmice s Dinamom u 23. kolu. - Ovo je suđenje bilo gore nego u Vinkovcima, masakr! Rijeka će vas pomesti - izjavio je tada Toplak. Petev kaže da ne želi o tome pričati. - Cijenim i poštujem svakog mog kolegu. Kod demokracije, svatko može izjaviti što god hoće - zaključio je trener Dinama. 