Foto: Igor Kralj/Pixsell NAKON ŠTO su Riječani jučer potvrdili povijesni naslov prvaka Hrvatske, vjerojatno nema navijača kluba s Rujevice koji već jutros nije počeo razmišljati o ovoljetnim kvalifikacijama za Ligu prvaka i potencijalnom proboju u skupine tog najcjenjenijeg klupskog nogometnog natjecanja svijeta. Pa da vidimo tko stoji Rijeci na putu do tog zvjezdanog raspleta. Vardar, Kukesi i Honved, najveće prepreke u drugom pretkolu Iako je posljednjih godina prilično poradila na koeficijentu, trenutno iznosi 15.55, Rijeka nažalost neće biti nositelj ni u trećem pretkolu ni u play-offu. No krenimo redom. U drugo pretkolo Lige prvaka plasirat će se 43 kluba i tu će Riječani sigurno biti nositelji. Iako još nisu sve lige završene, kao najteži protivnici u ovoj fazi čine se litavski Žalgiris, irski Dundalk, makedonski Vardar, albanski Kukesi te mađarski Honved. Santa Coloma, Spartaks i Samtredija kao eventualni poklon nyonskog ždrijeba S druge strane, najlakši zadatak momčad Matjaža Keka imala bi protiv gruzijske Samtredije, latvijskog Spartaksa, finskog Mariehamna te Sante Colome iz Andore. Nekakvi srednji protivnici bili bi moldavska Dacia, mostarski Zrinjski te Budućnost iz Podgorice. U svakom slučaju, protivnici koji se mogu i moraju proći. Ždrijeb drugog pretkola na rasporedu je 19. lipnja. Prvi susreti igrat će se 11. i 12. srpnja, dok su uzvratne utakmice na rasporedu 18. i 19. srpnja. Rijeka sigurno neće biti nositelj ni u trećem pretkolu ni u play-offu! Situacija će se u trećem pretkolu ipak ponešto zakomplicirati, ali ono što je važno, u slučaju ispadanja, Rijeka će svoj europski put nastaviti u play-offu Europa lige. Ono što je važno napomenuti, Rijeka ne može do mjesta nositelja u trećem pretkolu. Naime, iako se spominjalo da su svega četiri mjesta ispod crte i da bi eventualnim ispadanjem određenog broja favorita u drugom pretkolu došli do tog statusa, isto je nemoguće jer se ždrijeb trećeg pretkola održava prije raspleta drugog. Na putu do europske jeseni najlakše su prepreke Malmo, Qarabag i Maribor Dakle, u trećem će pretkolu Riječani, kao jedni od deset potencijalnih nenositelja tražiti plasman u play-off. Protivnici su na ovoj stepenici vrlo ozbiljni. Kao najjednostavniji zalogaj, iako ovo valja uzeti s velikom zadrškom, čine se švedski Malmo, azerbajdžanski Qarabag te slovenski Maribor. Najteži potencijalni protivnici su Olympiakos, Celtic, Red Bull, Kopenhagen i Ludogorec, dok u nekakvu srednju klasu spadaju BATE, Legija i APOEL. Za igrati Ligu prvaka trebat će preskočiti Olympiakos, Celtic, Red Bull, Kopenhagen i Ludogorec Inače, ždrijeb trećeg kvalifikacijskog pretkola za Ligu prvaka održat će se u Nyonu 14. srpnja. Prve utakmice igrat će se 25. i 26. srpnja, a uzvrati 1. i 2. kolovoza. Ako Riječani uspiju proći ovu prepreku, onda su i teoretski osigurali europsku jesen, s obzirom na to da porazom u play-offu automatski idu u skupine Europa lige. Ždrijeb za play-off održat će se 4. kolovoza, a potencijalni protivnici trebali bi biti isti oni navedeni i u trećem pretkolu.