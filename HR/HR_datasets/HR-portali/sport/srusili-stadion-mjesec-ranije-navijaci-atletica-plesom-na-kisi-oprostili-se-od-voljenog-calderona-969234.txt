Screenshot VICENTE CALDERON, kultni stadion Atletica, poznat po vatrenoj atmosferi i lokaciji uz samu obalu rijeke Manzaneres, te specifičan po tome što mu kroz utrobu prolazi cesta, na kraju sezone odlazi u povijest, točnije u zrak. Na mjestu srušenog zdanja niknut će park, a Atleti se seli na novi stadion, La Peinetu. Zato je navijačima Rojiblancosa sinoćnja utakmica s Realom, uzvrat polufinala Lige prvaka, bila posebno važna. Jer to je bio zadnji El derbi madrileno na legendarnom stadionu, gdje su se žestoki dvoboji nepomirljivih gradskih suparnika igrali zadnjih 50 godina, ali neće više nikad. Atleticovi navijači nikako se ne mire sa selidbom na novi stadion i rušenjem starog, koji im je prirastao srcu jer su njega podigli upravo navijači, i to tako da su dizali hipoteke. Zbog svega navedenog, revanš polufinala LP nosio je ogromnu emotivnu hipoteku za sve navijače Atletija, koji su se nadali da će igrači na uzvratu nadoknaditi teški poraz 0:3 iz prve utakmice kod Reala i tako ne samo izboriti finale preko najvećeg rivala, nego se i na najbolji način oprostiti od voljenog Calderona. Početak je bio iz snova za domaćine, jer Atletico je nakon samo 16 minuta vodio 2:0 i bio na korak od poništenja velikog minusa, a navijači su naravno s tribina "jurišali" još više nego Simeoneovi ratnici na terenu. Ipak, Isco tri minute prije kraja poluvremena zabija za Real i to je značilo da je pred Atleticom do kraja nemoguć zadatak; za prolaz je morao zabiti četiri gola i primiti nijedan.  Neumitni kraj utakmice i Atleticovog igranja u Europi i na ovom stadionu se bližio, a kada je još počela padati kiša po navijačima na nenatkrivenim tribinama, činilo se da je ovo po svemu najgori mogući oproštaj s Calderonom. Ali navijači Atletica nisu dopustili da im sve ovo pokvari raspoloženje i svetkovinu, te su mokri i u ritmu kiše koja je i dalje lila, početkom sudačke nadoknade počeli sa zaglušujuće glasnim navijanjem i skakanjem, dok su s druge strane, navijači Reala to sve šutke gledali navlačeći kabanice. Atletico je izgubio na terenu, ali su zato njihovi navijači na tribinama pomeli Realove i dostojno odigrali zadnji madridski derbi na Vicente Calderonu.