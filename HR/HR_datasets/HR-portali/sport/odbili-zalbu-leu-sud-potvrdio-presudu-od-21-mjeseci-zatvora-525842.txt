Nakon što je Leo Messi zajedno sa svojim ocem Jorgeom prošle godine osuđen na 21 mjesec zatvora zbog utaje poreza, morao je platiti dva, a njegov otac milijun i pol eura kazne. Također, morali su vratiti sav utajeni novac što su i napravili.  Na kaznu zatvora žalili su se prošli mjesec, ali sud je to odbio te potvrdio inicijalnu sudsku presudu i zatvorsku kaznu. Otac i sin Messi neće morati u zatvor. Naime, prema španjolskom zakonu, kazna zatvora za nenasilan zločin manja od dvije godine može se pretvoriti u uvjetnu. Podsjećamo, Leo i Jorge Messi proglašeni su krivim po tri točke optužnice, dok je njegov otac dobio kaznu od milijun i pol eura. Uvjetna kazna podrazumijeva da u iduće dvije godine ne smije počiniti isto djelo.  U španjolskom pravosudnom sustavu je uobičajeno da sudac zamijeni izdržavanje kazne u zatvoru probacijom ukoliko je ista na razdoblje kraće od 24 mjeseca i ukoliko osuđeni nema kriminalnu prošlost. Stoga, Messi po svemu sudeći neće služiti kaznu u zatvoru.  Njegov otac Jorge imao je mrežu lažnih tvrtki u Urugvaju i Belizeu što mu je služilo kako bi od španjolskih poreznika sakrio neke sponzorske prihode. - To je nešto što prepuštam tatinim menadžerima u koje imam povjerenja. Ja sam samo posvećen igranju nogometa. Oni mi govore što da radim - započeo je Leo Messi i objasnio: - Potpisao sam neke stvari, ali nisam zagledao u ugovore. Nemam pojma što sam potpisao - rekao je Barcin as. Na opravdanje da nema pojma što potpisuje sud očito nije nasjeo i ponajbolji nogometaš svih vremena dočekao je tešku uvjetnu kaznu koja će sigurno baciti malu mrlju na njegovu fantastičnu karijeru.