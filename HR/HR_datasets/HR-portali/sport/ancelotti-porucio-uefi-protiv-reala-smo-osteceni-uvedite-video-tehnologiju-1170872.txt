Trener njemačkog prvaka Bayern Münchena, Carlo Ancelotti (57)  pozvao je europsku nogometnu organizaciju UEFA-u na uvođenje video snimki kao pomoć sucima u Ligi prvaka i Europskoj ligi ponovivši kako je njegova ekipa zbog sudačkih grešaka bila eliminirana u polufinalu protiv Real Madrida. - Postoje dobri i manje dobri suci. Svatko griješi ali to se ne smije događati na ovako visokoj razini. U polufinalu nam je učinjena nepravda - rekao je u petak Ancelotti u razgovoru za novine Corriere della Sera. - U povijest će ući kako je Real Madrid pobijedio Bayerna no ono što se dogodilo u Madridu vidio je čitav svijet. Potrebno je uvesti video tehnologiju, to je neophodno - dodao je. Ancelotti, koji je bio trener Real Madrida od 2013. do 2015. a Juventusa od 1999. do 2001, napominje kako će s velikim interesom gledati finale Lige prvaka 3. lipnja između svojih dviju bivših ekipa. - Simpatizirat ću one koji budu bolje igrali. Buffon je za mene poseban. U Real Madridu nije samo Cristiano Ronaldo. Ondje su i Ramos, Modrić, Marcelo, Benzema i mnogi drugi - izjavio je Ancelotti. Aktualni trener madridske momčadi Zinedine Zidane bio je njegov pomoćnik u Madridu. - Uopće me nije iznenadio. Inteligentan je i zna puno o nogometu - napomenuo je. Smatra i kako španjolski reprezentativni napadač Álvaro Morata ulazi s klupe jer je Karim Benzema najbolji napadač za igru uz Ronalda. - Ove sezone najveće otkriće u Europi je Mbappé iz Monaka. I Dybala iz Juventusa, ako se za njega može reći da je iznenađenje - rekao je Ancelotti. Kylian Mbappé (18) je u svojoj prvoj pravoj sezoni zabio 26 golova u 43 utakmice te je upisao 14 asistencija pomogavši Monaku da osvoji francusko prvenstvo. Argentinski napadač Paulo Dybala (23) zabio je 17 golova u 45 utakmica približivši  Juventus osvajanju dvostruke krune u Italiji. - U Njemačkoj je, pak, za Bayern minimalni cilj osvajanje prvenstva. Ja osobno ne razmišljam o mirovini i povlačenju. Ferguson je bio na klupi u 2.000 utakmica - zaključio je Ancelotti koji je vodio Reggianu, Parmu, Juventus, Milan, Chelsea, PSG, Real Madrid i Bayern.