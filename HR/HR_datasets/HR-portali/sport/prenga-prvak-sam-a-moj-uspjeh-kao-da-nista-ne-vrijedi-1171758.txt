“Najveća je laž i prijevara da svijet voli pobjednike. Ne, vjerujte mi, gubitnici se sigurno više cijene i bolje prolaze u životu.” Tako je intervju počeo Besnik Prenga (47), vrsni trener novih prvaka Hrvatske, juniora zagrebačke Lokomotive, najvjerojatnije suočen s otkazom na Kajzerici. – Tako se priča i piše po medijima, no meni nitko iz kluba ništa o tome nije rekao. Ja radim svoj posao i čekam da me pozovu na razgovor kako bih saznao kakva mi je budućnost. Ponašam se kao da ću ostati u Lokomotivi još deset godina. Tko zna, možda me i nagrade – ironičan je Prenga, trener čija je momčad drugoplasiranoj Rijeci pobjegla čak osam, a trećeplasiranom Dinamu čak 11 bodova. Režija u višim sferama I umjesto da takvom stručnjaku ponude novi ugovor, oni mu sapunaju dasku, pripremajući Jerka Leku za njegova nasljednika, kao trenera koji će povesti lokose u Ligu prvaka. Naravno da korektni Leko nema prste u cijeloj ovoj konstrukciji, jer ona je režirana u nekim višim sferama. No poslušajmo što još ima reći Prenga. – U prošloj sezoni bili smo doprvaci, u ovoj uvjerljivo prvaci. Pazite, to je prvi put u povijesti da je Lokomotiva u bilo kojoj generaciji postala prvak! Iz moje prošlosezonske momčadi 15-ak nogometaša u ovoj sezoni igralo je vrlo zapaženo seniorski nogomet: Karačić, Ivanušec i Majer u Lokomotivi, Babić i Franić kod Bišćana u Rudešu... Dakle, osim o rezultatu, itekako smo vodili računa i o razvoju igrača. Što sada radite kada je sezona završena? – Mi i dalje treniramo jer ćemo u lipnju nastupati na turniru u Nizozemskoj. Ne znam puno detalja, jer vjerojatno neću ja voditi momčad. Jesam li razočaran? Ne znam kako bih opisao ovo što osjećam. Znam da sam davao sve od sebe i ispunio sve ciljeve. A onda se taj uspjeh jednostavno šutne u stranu – nastavlja Prenga, koji u trenerskoj karijeri vodio mlađe uzraste u HAŠK-u i Hrvatskom dragovoljcu, s čijim je juniorima (generacija Brozovića, Doležala...) 2011. godine bio finalist Kupa. Oduvijek sam bio neovisan U Hrvatskom dragovoljcu vodio je potom i seniore, s kojima je osigurao ostanak u 2. HNL. Tada je dobio poziv iz Lokomotive kako bi prionuo poslu s nadarenim generacijama juniora. – Moram istaknuti kako sam radeći u Lokomotivi oduvijek bio neovisan, ni pod kakvim pritiskom i da sam uživao potpori kluba – nastavlja Prenga. Ne želi isticati zasluge nijednoga od svojih igrača, smatrajući kako su za naslov najzaslužniji momčadski duh i zajedništvo. Naglašava samo kako je Lokomotiva imala drugog strijelca lige, Ivana Skansija, strijelca 15 pogodaka. Kroz vaše ruke prošao je i novi A reprezentativac, 19-godišnji Lovro Majer. Je li mu vrijeme za prelazak u Dinamo? – Lovrin ekstratalent bio je prepoznat još kad je bio 12-godišnjak i on je doista poseban nogometaš. No sad mu je tek 19 i za njega je najbolje da još barem sezonu ostane u Lokomotivi jer tu može najbolje napredovati. U Dinamo treba prijeći kada budu imali igru, rezultat i ozračje koje će biti stimulativno za mladoga igrača – zaključio je Besnik Prenga, kojemu ovoga ljeta istječe ugovor s Lokomotivom.