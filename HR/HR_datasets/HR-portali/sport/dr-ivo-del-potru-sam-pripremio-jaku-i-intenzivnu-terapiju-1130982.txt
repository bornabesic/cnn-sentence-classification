Tijekom jučerašnjeg ždrijeba finala Davisova kupa pogledi su hrvatskim tenisačima bježali na popularni trofej težak čak 105 kilograma. Vjerojatno maštaju da će se u nedjelju navečer na trofej ugravirati i njihovo ime, no do toga je dalek put. Ali, počelo je dobro, ono što su naši priželjkivali prije ždrijeba, to su i dobili. Marin Čilić otvorit će finalni dvoboj igrajući protiv argentinskog drugog reketa Federica Delbonisa (14 sati), a nakon njih na teren u Areni će Ivo Karlović i Juan Martin del Potro. Marin: Znam sve o Delbonisu – Nadao se da ću ja početi, svi smo se nadali. Dobro je i da imam malo više vremena za odmor budem li igrao u paru u subotu. Favorit sam, pobjeđivao sam Delbonisa, ali znam da je posljednjih nekoliko mjeseci igrao odlično, izborio neke velike pobjede. I trenirali smo često zajedno na turnirima tako da znamo sve jedan o drugome. Uspijem li pobijediti, bit će manje pritiska na Ivu, koji može opušteniji ući u meč, a pod većim će pritiskom biti Del Potro – rekao je najbolji hrvatski tenisač Marin Čilić. A Ivo Karlović kaže da ima lijek za najboljeg argentinskog igrača. – Pripremam intenzivnu, jaku terapiju, s puno aseva, jer bez aseva će Del Potro izmigoljiti – našalio se malo div sa Šalate, a onda u ozbiljnijem tonu dodao: – Bit će to jako težak meč. Del Potro se odlično oporavio, imao je sjajnu godinu, kao i ja. Znam da ću imati prilike i nadam se da ću ih i iskoristiti. Ove godine izgubio sam od njega u Stockholmu, no ondje je podloga bila dosta sporija. S obzirom na to da će uskoro napuniti 38 godina, jasno je da dugi mečevi na tri osvojena seta nisu Karloviću i omiljeni. – Istina je da imam dosta godina i neće mi biti lagano ni fizički ni psihički. No, igrao sam već dosta dugačkih mečeva ove godine pa sam izdržao. Neću ulaziti u duge izmjene s Del Potrom jer sam u tome lošiji. Bit ću agresivan i nadam se da ću iskoristiti priliku – objasnio je Karlović, koji se već jednom fotografirao s pobjedničkim trofejem Davisova kupa, 2005. godine u Bratislavi. No, rođeni Zagrepčanin istaknuo je da bi mu ovaj trijumf bio još draži. – Puno je razloga za to. Jedan od njih je što se igra u mojem rodnom gradu, doći će me gledati svi koje znam i koje volim – rekao je Karlović. Malo iznenađenje dogodilo se jučer prije ždrijeba, Željko Krajan otpisao je Bornu Ćorića. No, izbornikov je potez logičan jer se i na treninzima vidjelo da Borna nakon oporavka od ozljede nije još dovoljno pripravan. – Bilo mi je teško izbaciti Bornu s obzirom na to što je sve napravio za momčad u posljednje tri godine. Nažalost, nije sto posto spreman. Želio je igrati, ali procijenio sam da je nemoguće da može izdržati meč od četiri ili pet sati. Zato sam morao umjesto njega uključiti Franka Škugora, koji je iskusan i donosio nam je već važne bodove – rekao je izbornik Krajan i dodao: – Posavjetovao sam se s liječnicima, s momčadi, ali na kraju je odluka bila moja. Sigurno mu nije lako pala, ali nije ni meni. A da Ćoriću nije lako palo izbacivanje iz momčadi za finale s Argentinom potvrđuje i to što se nije pojavio na ždrijebu, za razliku od Mate Delića koji je također ispao iz sastava, ali se pojavio jučer na fotografiranju. No, shvatit će emotivni Ćorić da je to bila najbolja odluka za hrvatsku reprezentaciju, ali i za njega. Del Potro se divi Ivi Argentinci su pak jučer mudro ulogu favorita prepustili Hrvatskoj. – Pa naravno da su Hrvati favoriti. Oni su birali sve, podlogu, dvoranu, a imaju i snažnu momčad. No, mi imamo samopouzdanja, vjerujemo da možemo pobijediti i tako jaku Hrvatsku – izjavio je Del Potro, koji će danas igrati protiv Karlovića, kojeg je u pet međusobnih mečeva pobijedio četiri puta. – Na ovoj podlozi je njegov servis snažno oružje. Bit će važno izbaciti ga iz dobrog ritma serviranja i onda će biti lakše pobijediti ga. S Karlovićem je uvijek teško igrati, a o njegovoj formi najbolje govori to što je sa 37 godina među najboljih 20 tenisača svijeta – dodao je Del Potro. Argentinskog broja jedan nije previše iznenadilo što je Ćorić izostavljen iz sastava. – Nije se lako oporaviti od takve ozljede koljena. Ako nije sto posto spreman, mislim da su donijeli pametnu odluku. I bez Ćorića Hrvatska ima odličnu reprezentaciju – zaključio je Del Potro. Izbornik gauča Daniel Oršanić je zaključio: – Odlučio sam da Delbonis bude naš drugi igrač zato što mu najviše odgovara brza podloga. Spremni smo, idemo po naslov, nismo pod pritiskom što smo izgubili sva četiri prethodna finala. Naprotiv, to nam je dodatni motiv.