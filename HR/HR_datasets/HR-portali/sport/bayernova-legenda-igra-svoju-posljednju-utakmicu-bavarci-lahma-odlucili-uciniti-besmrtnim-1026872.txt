Lahm je toliko zadužio njemački nogomet da je Bayern odlučio učiniti ga besmrtnim. Ikona njemačkog nogometa i jedan od najboljih desnih bekova današnjice, Philipp Lahm, u subotu će se oprostiti s Bayernom na najbolji mogući način. Po osmi puta u karijeri kao kapetan, Lahm će podignuti pehar prvaka Njemačke. Lahm je član Bayerna već 22 godine i ostavio je dubok trag u klubu, te je postao miljenik navijača bavarskog kluba, kao i njemačkog nogometa općenito. Lahm je toliko zadužio njemački nogomet da je Bayern odlučio učiniti ga besmrtnim. Naime, Bayern je odlučio Lahma uvrstiti u svoju kuću slavnih i on je prvi igrač nakon 2008. godine i Olivera Kahna, kojemu je pripala ta čast. Kapetan kluba i reprezentacije Njemačke, s kojom je podigao pehar prvaka svijeta 2014. godine, stajat će rame uz rame s legendama kluba kao što su Franz Beckenbauer, Gerd Muller, Sepp Maier, Karl-Heinz Rummenigge, Lothar Matthaus, pa eto i Oli Kahn. Karl-Heinz Rummenigge pojasnio je najbolje zašto je Lahm zaslužio ući u kuću slavnih. “Philipp Lahm jedan je od najzaslužnijih u povijesti, kada su u pitanju uspjesi Bayerna. Njegova kapetanska uloga je nemjerljiva i na terenu i izvan njega i zato zaslužuje ovu čast koja ga stavlja uz bok najvećima u klubu. Bayern mu time želi zahvaliti za sve što je dao kroz godine”, kazao je Rummenigge. Spomenimo još kako se u subotnjoj utakmici protiv Freiburga oprašta i još jedna legenda engleskog, španjolskog i njemačkog nogometa, odnosno legenda španjolske reprezentacije, Xabi Alonso, koji je kao i Lahm odlučio da mu je ova sezona posljednja.