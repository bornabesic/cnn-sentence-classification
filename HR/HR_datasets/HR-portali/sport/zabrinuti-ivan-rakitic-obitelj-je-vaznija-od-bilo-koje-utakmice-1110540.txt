Ivan Rakitić (28) jučer je putem službene stranice HNS-a objasnio misterij i razloge svoga nedolaska na pripreme reprezentacije na kvalifikacijsku utakmicu protiv Turske. Da, nažalost, u pitanju je doista bio zdravstveni problem njegove tromjesečne kćeri Adare. “Obitelj mi je uvijek na prvom mjestu i zato sam zamolio izbornika i suigrače za razumijevanje. Najnoviji pregledi prošli su u redu i, ako liječnici to potvrde, pridružit ću se Hrvatskoj na vrijeme. U protivnom, ne bih bio koncentriran i usredotočen na nogomet, a takav ne bih bio od koristi reprezentaciji. Hvala izborniku, suigračima i svima drugima na podršci i razumijevanju, vjerujem da se uskoro vidimo i krećemo zajedno na Tursku”, poručio je Rakitić, igrač koji nikada nije ostavio reprezentaciju na cjedilu. Karizmatični je to nogometaš snažne osobnosti, u čiju privrženost nacionalnom dresu nikada nitko nije posumnjao. Uostalom, Ivan se, zajedno sa svojom obitelji, kao 19-godišnjak odupro pritiscima, čak i prijetnjama Švicaraca, i izabrao hrvatski dres. Naravno da u karijeri svakog sportaša obitelj zauzima posebno mjesto pa se Ivan, zajedno  sa suprugom Raquel, proteklih dana potpuno posvetio oporavku svoje mlađe kćeri Adare. Ivanov brak s lijepom Španjolkom traje tri godine. Par se upoznao u Sevilli, u kojoj je Rakitić igrao od 2011. godine, a Raquel je radila kao konobarica u omiljenom Rakitićevu restoranu. Bila je to ljubav na prvi pogled, koja je u proljeće 2013. i ozakonjena, dva mjeseca prije rođenja njihove prve kćeri Althee. Strelovit profesionalni uzlet U ljeto prošle godine Ivan i Raquel priredili su i crkveno vjenčanje. Bračne zavjete izmijenili su u seviljskoj katedrali, a u svibnju ove godine na svijet je došla i druga kći Adara. Ivanovo najsretnije razdoblje na privatnom planu pratio je i strelovit profesionalni uzlet. Potpis s Barcelonom, pa igranje uz Messija i prijateljstvo s najboljim svjetskim nogometašem, europska kruna, dvostruki naslov u Španjolskoj, titula hrvatskog sportaša godine... Sve to pridonijelo je i rastu Ivanove tržišne vrijednosti do čak pedeset milijuna eura (po čemu se izjednačio s dvije godine starijim Modrićem) i promoviralo ga u jednoga od najtraženijih nogometaša protekloga prijelaznog roka. “Samo Barcelona”, kočilo se jučer s naslovnice El Mundo Deportiva sugerirajući, uz golem Ivanov portret, kako je naš reprezentativac proteklih dana odbio ponude čak tri europska giganta: Chelseaja, Manchester Uniteda i Juventusa. O čemu je tu zaista bila riječ, zašto je odjednom Rakitić postao meta ako se zna da je u protekle dvije sezone bio jedan od najstandardnijih igrača Barcelone? Da, ali presjek Ivanovih nastupa za Katalonce otkriva kako je on u čak 25 utakmica u prošloj sezoni bio zamijenjen, što je nagnalo njegova menadžera Artura Canalesa da Barceloni pošalje dva upita: računa li se i dalje na njegova štićenika i bi li Barcelona pristala na Ivanovu prodaju, s obzirom na to da su dovedeni Andre Gomez i Denis Suarez? Jedan od najstandardnijih Energičan odgovor kluba bio je ne, i ne samo to, nego je najavljeno da će Ivan u najskorije vrijeme dobiti novi, poboljšan ugovor s kojim će dobiti nov profesionalni polet. Time je prekinuto nagađanje o nastavku Ivanove karijere. Ivan je za Barcelonu potpisao prije dvije godine i odmah napredovao u jednoga od nezamjenjivih i nedodirljivih igrača u koncepciji trenera Luisa Enriquea. U 112 utakmica za Barcelonu postigao je 18 pogodaka uz 16 asistencija. Jednako važnu ulogu Ivan Rakitić ima i u hrvatskoj reprezentaciji, za koju je u proteklih devet godina nastupio 80 puta i postigao 12 pogodaka, dostigavši na listi strijelaca legendarnoga kapetana Zvonimira Bobana. Ivan je u proteklih godinu dana izgradio sjajan odnos s izbornikom Antom Čačićem kod kojega je i vraćen na svoju idealnu poziciju, najisturenijega veznog igrača. Na Antino povjerenje Ivan je uzvratio svojim najboljim prezentacijama u nacionalnom dresu, odigravši Euro za čistu desetku. Zbog svega toga njegova je nazočnost neprocjenjiva. 