Foto: Guliver Images/Getty Images DRUGI sudar Mercedesovih vozača u dva mjeseca nedopustiv je čak i za momčad koja dominira na način koji to čini Mercedes, ali ne može se reći da je stigao iz vedra neba, piše   Lewis Hamilton i Nico Rosberg već su četvrtu godinu zaredom momčadski kolege u Mercedesu, ali tek su u drugoj godini njihove suradnje 2014. stvari počele biti zanimljive.  Razlog je, naravno, Mercedesova dominacija koja je započela upravo te godine, uvođenjem nove hibridne turbo formule koja je njihove suparnike bacila u očaj (ili na koljena, kako hoćete). Kao i navijače željne dobroga zvuka i neizvjesnih borbi za pobjedu različitih momčadi.  Otkako je Mercedes postao dominantan, okršaji Hamiltona i Rosberga značajno su dobili na težini jer je pobjednik njihova duela najčešće i pobjednik utrke. Mercedes je od početka 2014. slavio na 40 od 47 utrka, a od tih 40 pobjeda 25 su bile dvostruke pobjede.  Okršaji Rosberga i Hamiltona tako su došli pod povećalo F1 javnosti, a njhov najnoviji okršaj u Austriji tek je posljednji u nizu napetih situacija s manjim ili većim posljedicama. Ali za Mercedes je to možda kap koja je prelila čašu jer će nakon ove utrke ozbiljno razmotriti uvođenje momčadskih odredbi kako se kontakt između Hamiltona i Rosberga ne bi ponovio.  Mercedes je od samog početka dopustio svojim vozačima da se utrkuju. Lijepo od njih, ali na neki način to i duguju ovom sportu kojeg ‘uništavaju’ svojom dominacijom. Koliko god bodova prosuli performanse Mercedesova bolida to mogu nadoknaditi, ali čini se da smo došli do točke gdje su šefovi rekli – dosta.  Okršaji s ovakvim posljedicama mogu se činiti normalni kad se vozači iz iste momčadi stalno bore za pobjede i naslove, ali najnovije tenzije između Hamiltona i Rosberga nisu se stvorile jučer, nego su se gradile godinama.  Bio je to tek treći veći incident između Mercedesova dvojca nakon Belgije 2014. i Španjolske 2016., ali puno značajnije – bio je ovo drugi incident u dva mjeseca. Ako ćemo ići u detalje, ovo je četvrti put ove sezone da su Hamilton i Rosberg imali neku vrstu kontakta (prvi zavoj u Australiji i Kanadi te sudari u Španjolskoj i Austriji).  SVE JE POČELO U BAHRAINU 2014.  Prvi okršaj za pobjedu između Hamiltona i Rosberga dogodio se u Bahrainu 2014. Mercedesovi vozači zauzeli su prvi startni red, a Rosberg je, kao i 2013., osvojio pole position. Hamilton je bolje startao, a Rosberg ga proganjao cijelu utrku.  Bio je to izuzetno uzbudljiv dvoboj koji je završio bez kontakta i pobjedom Hamiltona, a šef Mercedes motorsporta često ga je isticao kao primjer borbe kakvu želi vidjeti između svojih vozača.  VIDEO: VN Bahraina 2014. – Duel Hamiltona i Rosberga Hamilton je pobijedio zahvaljujući nekim pametnim, ali pomalo brutalnim potezima koji su na neki način odredili tijek njihovih budućih borbi – Britanac je u izravnim borbama na stazi koje su uslijedile najčešće izlazio kao pobjednik.  Osim što je Rosberga triput nakratko prisilio da izađe sa staze, Lewis je agresivno koristio mape motora kako bi se obranio od bržeg momčadskog kolege koji je u posljednjoj dionici utrke bio na mekšim gumama.  HUNGARORING 2014. KAO UVERTIRA ZA OKRŠAJ NA SPA FRANCORCHAMPSU  Hamilton je u Mađarskoj 2014. imao kvar na motoru u kvalifikacijama zbog čega je morao startati posljednji dok je Rosberg osvojio uvjerljiv pole position. Ali kaotična utrka u promjenjivim uvjetima Hamiltona je dovela ispred Rosberga.  U tom trenutku Rosberg je bio puno brži i na drugoj strategiji (morao je još jednom u boks) pa je momčad Hamiltonu naredila da ga propusti. Britanac je zahtjev glatko odbio što je razbjesnilo Rosberga koji je zbog toga izgubio previše vremena i na kraju završio iza Hamiltona. S druge strane, Rosberg je poslušao momčad i propustio Lewisa u Monaku 2016.  U Belgiji smo vidjeli prvi sudar između Mercedesova dvojca na kraju Les Combesa. Rosberg je pokušao proći s vanjske strane, ali krivo je procijenio, ostao bez prednjega krila kojim je probušio Hamiltonovu stražnju lijevu gumu. Britanac je odustao, a Rosberg je uspio završiti drugi. Momčad je, sasvim opravdano, Rosberga proglasila krivim, a Hamilton je nakon toga slavio na šest od preostalih sedam utrka i osvojio naslov prvaka.  Uslijedio je mirni period do kraja 2014. i tijekom većeg dijela 2015., ali kako se Hamilton približavao još jednom naslovu napetost između dvojca ponovno je rasla.  SUZUKA I AUSTIN 2015. – HAMILTON POKAZUJE MIŠIĆE  Embed from Getty Images  Rosberg je od Japana 2015. nanizao šest uzastopnih pole positiona, ali Hamilton mu je u Japanu i SAD-u ponovno pokazao zube u izravnim okršajima na stazi.  Na Suzuki je Nico drugu godinu zaredom zasjenio Lewisa u kvalifikacijama, ali Hamilton je bolje startao i držao unutarnju stranu u prvom zavoju. Rosberg je pokušao vanjske strane, ali u drugom zavoju Lewis mu nije ostavio dovoljno mjesta i Nijemac mora van staze zbog čega je izgubio još nekoliko pozicija. Borba za pobjedu riješena, Lewis ponovno slavi.  Video analiza starta – procijenite sami je li Hamilton izgurao Rosberga Lewis je priznao da je njegovo držanje trkaće putanje bio “čvrst, ali pošten” manevar.  “Nisam htio otići široko i izgurati ga, isprve sam mu pokušao ostaviti mjesta,” rekao je Hamilton.”  “Kad sam došao ispred njega, počelo mi je ponestajati staze i morao je popustiti.” “Super sam ponosan na sebe jer sam morao izvesti manevar do kraja kako treba, a da nisam, lupao bih se o glavu.”  Hamilton tvrdi da svojom vožnjom nije namjerno izgurao Rosberga.  “Kad ste na vanjskoj putanji morate to očekivati. Teško je, slažem se, ali ovo nije prijateljska partija šaha – nisam učinio ništa opasno što bi nas izbacilo iz utrke. Želio sam pobijediti na utrci.”  Na idućoj utrci u Rusiji Rosberg je ponovno osvojio pole position, dobro startao i vodio u utrci, ali kvar ga je prisilio na odustajanje. Lewis je povećao ionako veliku prednost u poretku vozača i treći naslov činio se kao formalnost koju je trebalo potvrditi.  Uslijedila je VN SAD-a u Austinu koja je startala po kiši i bila jedna od najboljih utrka sezone. Rosberg je u skraćenim kišnim kvalifikacijama (bez Q3), voženim na dan utrke zbog izuzetno loših vremenskih uvjeta, ponovno osvojio pole position, a Lewis mu je pravio društvu u prvom startnom redu.  Ali start utrke ponovno je donio okršaj Mercedesovih vozača. Hamilton bolje starta i poravnat je s Rosbergom uoči kočenja za prvi zavoj, ali Hamilton pušta bolid široko i prisiljava Rosberga da izađe sa staze, uz dodir prednjim kotačima. Kvyat je prešao Ricciarda i nalazi se na drugom mjestu, dok je Rosberg četvrti.  Rosberg je nakon utrke rekao da je Hamilton bio vrlo agresivan na startu utrke. “U prvom zavoju Lewis je bio vrlo agresivan, ali što reći, nisam pogledao incident pa ne mogu davati dodatne komentare. Ali bio je izuzetno agresivan.”  “Došlo je do kontakta, rekao bih da je Lewis ušao u moju putanju.”  Nijemac je nakon toga pao na četvrto mjesto, da bi u 18. krugu prestigao Hamiltona i vodio dobar dio utrke. Sigurnosni automobili dvaput su uništavali Rosbergovu prednost i Hamiltona doveli u situaciju da se vrati u sam vrh.  Britanac je iskoristio Rosbergovu pogrešku u posljednjoj fazi utrke kada se nalazio u vodstvu i osvojio svoj treći naslov prvaka.  “Imao sam malo proklizavanje, nešto što mi se nikad ne događa, čak ni na testiranju pa zaista ne mogu objasniti,” rekao je Rosberg.  “Očito je to bio veliki udarac za mene, na takav način izgubiti vodstvo, a time i pobjedu. Dotad sam se osjećao dobro u bolidu i pobjeda je bila moja.”  Kao da okršaj u prvom zavoju nije bio dovoljan, Hamilton je nakon utrke izjavio da bi ‘ionako prestigao Rosberga‘, čak i da nije pogriješio na izlazu iz zavoja i tako mu poklonio pobjedu i treći naslov prvaka. A ulje na vatru bilo je Lewisovo bacanje kape prema Rosbergu koji ju je ljutito bacio natrag.  Nakon Austina, Rosberg je u Meksiku, Brazilu i Abu Dhabiju nanizao još tri pole positiona, ali i tri pobjede. Nico je u Meksiku priznao da su ga Lewisovi komentari nakon utrke u Austinu inspirirali i dali mu novu motivaciju.  ROSBERG 2016. PROMIJENIO PRISTUP – JAMSTVO NOVIH SUDARA Hamilton i Rosberg u prve dvije sezone imali su jedan ozbiljniji okršaj na Spa 2014. što je izuzetno malo s obzirom u kojoj se situaciji nalaze. Ali budimo realni, to je tako jer je Rosberg najčešće popuštao Hamiltonu i izbjegavao kontakte.  Hamilton je u Austinu 2015. osvojio treći naslov prvaka i razumljivo da mu je intenzitet, svjesno ili nesvjesno, sigurno pao. S druge strane, Rosberg je bio motiviraniji nego ikad i želio je na pozitivan način završiti sezonu i izgraditi nešto na čemu će temeljiti novi uzlet i novi napad na naslov prvaka 2016.  Nico je slavio na posljednje tri utrke 2016. u Meksiku, Brazilu i Abu Dhabiju i na sve tri se uspio othrvati pritisku momčadskog kolege kojeg je u kvalifikacijama pobijedio na posljednjih šest utrka 2015.  Bez obzira na Rosbergov dobar završetak sezone, malo je tko Rosberga shvaćao ozbiljno, pogotovo jer je Hamilton ionako već bio prvak i mislima na godišnjem odmoru. Ali Rosberg je već na prvoj utrci sezone u Australiji pokazao da više neće biti tako lak plijen te se osvetio Hamiltonu prisilivši ga van staze u prvome zavoju, uz mali dodir kotačima. Slično kao i u Austinu 2015.  Tada je došla Španjolska…  Embed from Getty Images  Hamilton je već navikao da pokraj Rosberga može prolaziti ‘kako se sjeti’, ali dobar dečko odlučio je promijeniti pristup i agresivnije braniti svoju poziciju.  Rosberg je bio u pogrešnom načinu rada motora pa ga je Lewis sustizao na izlazu iz trećeg zavoja. Nico je shvatio pogrešku, pritisnuo gumb za najveću snagu, ali bilo je prekasno. Lewis mu se brzo približavao i Nico je zatvorio vrata. Prekasno ili ne, ovoga puta odlučio je zatvoriti vrata.  Hamilton tada više nije imao gdje nego na travu gdje gubi kontrolu nad svojim Mercedesom i izbacuje obojicu iz utrke. Suci su situaciju kasnije proglasili trkaćim incidentom što i jest najbolji opis cijele situacije. I jedan i drugi mogli su izbjeći sudar, ali ovoga puta Rosberg nije htio biti taj koji će (ponovno) popustiti.  Niki Lauda podržava Rosbergovo zatvaranje vrata Hamiltonu jer je bio vodeći i ima pravo braniti svoju poziciju, baš kao što je i Lewis to u prošlosti činio.   U Kanadi smo ponovno vidjeli okršaj Hamiltona i Rosberga, a na vanjskoj strani ovoga puta bio je Rosberg. I Lewis je ponovno iskoristio prednost unutarnje strane i prisilio Rosberga van staze, uz manji dodir kotačima.  Čvrst, ali pošten manevar. Nico je znao da će se to dogoditi i opet je pokušao – i snosio posljedice budući da mu je utrka nakon toga bila uništena.  Rosberg je nakon utrke bio ljut nakon Hamiltonovog oštrog poteza, ali u uskoj sekvenci prva dva zavoja u Kanadi teško je očekivati da će vam Lewis ostaviti mjesta.  “Imao sam vanjsku stranu, a u Barceloni sam pokušao s vanjske strane Lewisa i ispalo je zaista dobro. Zato sam i danas pokušao isto i on je izveo zaista oštar trkaći manevar.”  “Dodirnuli smo se i izletio sam, to je sve. Nije ispalo kako treba.”  “Bio sam jako bijesan u tom trenutku, ali to je utrkivanje. Moj posao je da drugi put u takvoj borbi izađem kao pobjednik,” rekao je Rosberg nakon još jednom okršaja s Hamiltonom iz kojeg je izašao kao gubitnik.  MOMČADSKE ODREDBE ILI NE – PITANJE JE SAD  Hamilton chases Rosberg Austrian GP F1 2016 Foto Motorsport  Ono što se dogodilo jučer u Austriji samo je kulminacija napetih odnosa Hamiltona i Rosberga, a Mercedes je itekako mogao vidjeti što se sprema.  Zato i ne čudi izjava Toto Wolffa koji je nakon utrke rekao da će dobro razmisliti hoće li svojim vozačima ubuduće dopustiti da se slobodno utrkuju do kraja utrke ili će poredak ‘zamrznuti’ u nekom trenutku utrke.  "U Barceloni je bilo puno lakše jer smo prije toga imali 29 utrka bez sudara," rekao je Wolff misleći pritom na period od VN Belgije 2014. do VN Španjolske 2016. “Bilo je jasno da će se to kad tad dogoditi i zbog toga smo odustali s oba bolida.”     "Razmišljao sam naivno i rekao sam sebi ‘OK, to je to, naučili su lekciju, vidjeli su posljedice i to se više neće dogoditi’. Ali evo ga, opet se dogodilo." "Moramo pogledati sve mogućnosti, a jedna od njih je i ‘zamrznuti’ poredak u nekom trenutku utrke."  Embed from Getty Images   "Moramo se prvo malo ohladiti i odlučiti što ćemo u idućih nekoliko dana."  "Odlučit ćemo neovisno o tome što vozači kažu."  Iako bi u slučaju uvođenja momčadskih odredbi bili uskraćeni za potencijalno sjajne borbe Hamiltona i Rosberga, takvu odluku Mercedesa možemo razumjeti – ove sezone već su prokockali dvije dvostruke pobjede u Španjolskoj i Austriji te nakon prvih devet utrka imaju samo dvije dvostruke pobjede. Posljednje dvije godine imali su ih po šest na prvih devet utrka.  Ali kao što je rekao Christian Horner, ovo nije kraj. Do okršaja će sigurno ponovno doći jer je Mercedes svojom politikom vozačima dopustio da se razmašu. I sad imaju situaciju koju više ne mogu kontrolirati.