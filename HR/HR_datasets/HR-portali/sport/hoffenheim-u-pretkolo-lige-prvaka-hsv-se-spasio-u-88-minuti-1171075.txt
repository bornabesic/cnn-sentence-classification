Nogometaši HSV-a pobijedili su pred svojim navijačima Wolfsburg sa 2:1 u zadnjem, 34. kolu Bundeslige i tako osigurali ostanak u elitnom razredu njemačkog nogometa, a "vukove" gurnuli u doigravanje za opstanak, dok je dortmundska Borussia svladala Werder sa 4:3 i time osigurala izravan ulazak u Ligu prvaka, dok će Hoffenheim u kvalifikacije.  Treći put u posljednje četiri sezone HSV se grčevito borio i na kraju izborio za ostanak, iako je Wolfsburg poveo preko Knochea u 23. minuti. Kostić je izjednačio devet minuta poslije, a pravim 'džokerom' s klupe pokazao se Waldschmit koji je ušao u igru u 86. minuti, a u 88. postigao pogodak koji je HSV ostavio među prvoligašima i u 55. sezoni Bundeslige. Wolfsburgu je za ostanak trebao poraz Augsburga od dva razlike u Hoffenheimu, ali momčad Andreja Kramarića u 90 minuta nadmoći nije uspjela postići pogodak. Augsburg je tako ostao prvoligašem, a Hoffenheim je do 75. minute utakmice u Dortmundu, unatoč 0:0, imao mjesto u Ligi prvaka. Naime, do tada je Werder iznenađujuće vodio na Signal Iduna Parku sa 3:2. No, dva realizirana kaznena udarca, Reusa u 75. minuti i Aubameyanga u 89. minuti donijeli su Borussiji treće mjesto. Isti su igrači bili strijelci za domaće i u prvom poluvremenu, Reus u 32. minuti, a Aubameyang 10 minuta poslije. Junuzović (7), Bartels (46) i Kruse (68) bili su strijelci za Werder. Köln je pobjedom 2:0 nad Mainzom izborio mjesto u Europa ligi, za koju će se Hertha morati kvalificirati nakon uvjerljivog domaćeg 2:6 poraza od Bayera. Bez izlaza u europska natjecanja ostao je Freiburg koji je poražen kod Bayerna. Bavarci su davno osvojeni peti uzastopni naslov prvaka proslavili pobjedom 4:1. Poredak: Bayern 82, Leipzig 67, Borussia D. 64, Hoffenheim 62, Köln i Hertha po 49...