Gostujući u emisiji Sport nedjeljom na Z1 televiziji, urednika i voditelja Ante Breke, sportski direktor Dinama Romeo Jozak najavio je da bi Ivajlo Petev mogao ostati trener i sljedeće sezone.  - Dva mjeseca prije dali smo treneru povjerenje s ljudske i stručne stanje. Pokazalo se da je kriza prebrođena - rekao je Romeo Jozak. Demantirao je napise da Ante Ćorić odlazi iz kluba. - Nije normalno da se toliko piše o njegovu odlasku. On svoj talent mora etablirati do kraja.  Istaknuo je da je Franko Andrijašević pogreška Dinama.  - Ispada da jest. Ali ja nisam tada bio u klubu. Rijeka je s njim jako puno dobila. Hajduk ima dobru kemiju. I njihov je trener visio, ali je neka mudra glava prelomila. Hajduk se vratio, dobar je, ovaj put igra za Dinamo, što je raritet. Ako zadnja utakmica bude odlučivala, ne da očekujem pun Maksimir, i sve oko stadiona. Bit će fenomenalno ako do toga dođe - kaže Jozak.  Želio je istaknuti da su tenzije s Rijekom pogrešno potencirane, a također je istaknuo: - Europska liga? Spremamo se za Europu, bila to Liga prvaka ili Europska liga. Ozbiljno se spremamo ne samo s kadrom, nego i s ozbiljnim pojačanjima. Detektirali smo neke slabe točke i pokušat ćemo naći nešto što je adekvatno. Ali sve što vrijedi ima i svoju cijenu. Pohvalio je Darija Bašića, izbornika reprezentacije do 17 godina i najavio da će ga dovesti u Dinamo. 