Najiskusniji tenisač španjolske reprezentacije Feliciano Lopez priznao je nakon poraza u parovima od Marina Draganje i Nikole Mektića da je hrvatska kombinacija odigrala odlično, a glavni uzrok poraza pronašao je u svom servisu za koji je ustvrdio da je "bio očajan".  "Nisam dobro servirao. Servis na koji se obično mogu osloniti nije radio. Izgubio sam ga dvaput u prvom setu, još jednom u drugom, a najgore je bilo kad sam ga izgubio na početku petog seta, kad smo se počeli dizati. Servis mi je bio očajan i to je nedostajalo za ravnopravniju borbu", rekao je Feliciano Lopez na konferenciji za medije nakon poraza u igri parova. Feliciano Lopez je pohvalio i obojicu suparnika za igru koju su pokazali. "Mektić je odigrao sjajno, posebno u petom setu. Odlično je servirao, pogađao voleje, bio agresivan. Dizao je igru što je meč duže trajao. No, i Draganja je bio odličan." Subotnji poraz stavio je španjolsku reprezentaciju nakon dva dana dvoboja u Osijeku u poziciju o kakvoj gosti nisu ni sanjali. "Nemamo izbora, sad moramo dobiti dva meča za pobjedu. Moramo večerati, smiriti se i puni energije doći na teren u nedjelju", rekla je španjolska izbornica Conchita Martinez. O tome hoće li raditi izmjenu za peti meč, ako će rezultat biti 2-2, Martinez nije željela špekulirati. "Prvo moramo doći do pobjede u četvrtom meču, a onda ćemo razmišljati o tome."