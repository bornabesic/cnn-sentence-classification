Madridski Real jučer je nakon preokreta protiv Betisa (2:1) iskoristio kiks Barcelone i odvojio se na vrhu ljestvice. Madridska momčad slavila je golovima Ronalda i Ramosa, ali utakmica će se pamtiti i po sudačkim pogreškama. Mnogi smatraju da je Navas trebao dobiti crveni karton, Betis jedanaesterac, i da je Marcelo zaslužio drugi žuti karton. Zbog toga su mnogi napali suca i tvrde da se čini sve kako bi Real bio prvak, ali u obranu djelitelja pravde stao je Luka Modrić. – Svi moramo pustiti suce na miru, moramo im pomoći i dozvoliti da rade svoj posao. Pa nitko sigurno ne griješi namjerno – rekao je hrvatski reprezentativac koji je jučer odigrao 200. utakmicu za Real. Ta njegova izjava nije najbolje sjela navijačima Barcelone i ostalih Realovih igrača pa se Luka na društvenim mrežama našao na udaru neistomišljenika koji mu zamjeraju da je licemjeran. Luka se osvrnuo i na svoj jubilej. – To je veliko dostignuće i ponosan sam na to. Ovdje se osjećam kao kod kuće, radim s velikim trenerima i igram sa svjetskim klasama. I dalje ću davati sve od sebe za ovaj dres – zaključio je Modrić. Zinedine Zidane nije se želio previše osvrtati na suce, ali ipak je rekao nekoliko rečenica. – Suci? Ja nemam običaj razgovarati o njima. Sudac radi svoj posao najbolje što zna i donosi odluke u najboljoj namjeri. Navas je trebao biti isključen? Pa sudac odlučuje, zašto razgovaramo o tome?! >>Cristiano Ronaldo širi obitelj: Stižu blizanci, a tko je majka? 