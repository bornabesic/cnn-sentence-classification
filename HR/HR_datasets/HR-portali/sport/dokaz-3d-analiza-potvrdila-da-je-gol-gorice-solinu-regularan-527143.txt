Raspravama je došao kraj, gol Gorice Solinu apsolutno je regularan. Dokazala je to 3D analiza Hrvatske nogometne televizije u čijem se videu jasno vidi da je lopta cijelim obujmom prošla gol-liniju. Pogledajte VIDEO 3D analize gola... Početkom tjedna pisali smo da je gol apsolutno regularan iako su se u navijačkim krugovima pojavile sumnje u ispravnost odluke suca, no sada je apsolutno jasno da više nema prostora nagađanjima i teorijama zavjere. Lopta je ušla u gol i Gorica je zasluženo u kvalifikacijama za Prvu HNL. Gorica je remizirala sa Solinom odigravši 1-1, a gol vrijedan kvalifikacija za Prvu HNL zabio je Ante Radoš u 86. minuti utakmice. Igrači Solina odmah su na terenu jurnuli prema sucu Anti Čuljku tražeći da poništi gol s obzirom da prema njima lopta nije bila prošla liniju. Gorica je tako prvenstvo završila s dva boda ispred Solina i u okršajima protiv Cibalije 4. i 7. lipnja u 20 sati odlučivat će o posljednjem prvoligašu s obzirom da je Rudeš izravno ušao, a Split ispao iz Prve HNL.