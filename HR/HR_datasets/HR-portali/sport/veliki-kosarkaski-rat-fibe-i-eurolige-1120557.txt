Ove srijede u košarkaškoj Europi počeo je povijesni eksperiment, poluzatvorena Euroliga sa 16 gotovo najbogatijih klubova među kojima njih 11 ima desetogodišnje ugovore. S time je komercijalizacija klupske košarke na Starom kontinentu dosegnula vrhunac jer bogati i povlašteni, poput CSKA, Reala, Barcelone, Fenerbahçea, Anadolu Efesa ili Makabija imaju zajamčeno igranje u elitnom natjecanju cijelo jedno desetljeće. Prednost najbogatijima No, i među povlaštenima neće biti jednakosti, što je dobro primijetio trener Anadolu Efesa Velimir Perasović: – S obzirom na to da će se u čak pet tjedana igrati i dvije euroligaške utakmice tjedno, u prednosti će biti oni klubovi koji imaju svoje čartere. Nedoumica oko novog Euroligina košarkaškog poretka ima i trener Cedevite Veljko Mršić, koji će sa svoju momčad voditi kroz Eurokup: – Nisam mišljenja da je to za Europu dobro. Dominirat će oni koji imaju najviše novca, po sistemu “koliko para toliko i muzike” pa će iznenađenja poput onih koje su prolaskom u Final Four postigli Baskonia i Lokomotiv biti puno manje. U 30 utakmica prednjačit će oni koji imaju najveću igračku širinu i kvalitetu. Jako me zanima koliko će biti publike kada dođe do utakmica koje više ni o čemu ne odlučuju, kada njihov klub više ne bude imao izgleda za prolaz dalje, odnosno prvih osam. A takvih utakmica će biti više nego u dosadašnjem sustavu. S obzirom na to da se, zbog hladnog rata Fibe i Eurolige, košarkaška Europa ponovno raskolila, na čak četiri klupske razine ove će sezone u Europi igrati 114 klubova. Njih čak 78 u Fibinu i 36 u Euroliginu sustavu pri čemu će Hrvatska imati samo dva predstavnika. Jednog u Fibinoj takozvanoj Ligi prvaka (Cibona) i jednog u Euroliginom provjerenom natjecanju Eurokupu (Cedevita). – Premda su francuski i talijanski klubovi odlučili igrati Fibina natjecanja, Eurokup je još uvijek najjače natjecanje poslije Eurolige. Jače od Fibine Lige prvaka. Osim jakih njemačkih klubova Bayerna i Albe, ruskog Himkija i Lokomotiva, tu su i Valencija i pobjednik ovogodišnjeg španjolskog Superkupa Gran Canaria, inače naš prvi suparnik u ovom natjecanje –ističe Mršić. S obzirom na to da je Hrvatski košarkaški savez otvorio postupak za suspenziju Cedevite, logično je zapitati se hoće li se to doista i dogoditi onog trenutka kada Cedevita večeras u Las Palmasu (21 sat) zaigra u Eurokupu koji je “zabranila” Fiba. Odgovor potražismo kod direktora Cedevite Davora Užbinca: – Otkako je otvoren taj postupak, nama se nitko iz Saveza po tom pitanju nije obratio. Uostalom, mi smo glavni preduvjet HKS-a ispunili, a to je igranje Prvenstva Hrvatske, pa nema ni jednog drugog razloga da nas se suspendira. Kaos u sudačkim pravilima Neovisno o tome, ključno je tu što će na sve reći Fiba u četvrtak ujutro, nakon što se odigra prvo kolo Eurokupa. Hoće li i dalje nastaviti prijetiti usmenim putem, a nikako utuživim pismenim, ili će se pomiriti s djelomičnim porazom i istinom da mnogi klubovi radije igraju Eurokup nego Fibinu takozvanu Ligu prvaka u kojoj nema prvaka najjačih europskih košarkaških zemalja kao što su Španjolska, Turska, Grčka, Rusija, Italije, Srbija, Njemačke... Inače, žrtve hladnog rata Fibe i Eurolige su i suci kojima Fiba “savjetuje” da ne sude Eurokup, na što je Euroliga odgovorila ponuđenim zajamčenim ugovorom sucima na tri godine. A suci koji budu sudili Euroligu (to natjecanje smiju suditi, što je još jedan nonsens) morat će imati dvostruke kriterije. Naime, u domaćim prvenstvima prekršaje kojima se sprečava protunapad neće svirati kao nesportsku, dok će na euroligaškim parketima to biti flagrantan prekršaj, što znači dva bacanja i novi napad.  