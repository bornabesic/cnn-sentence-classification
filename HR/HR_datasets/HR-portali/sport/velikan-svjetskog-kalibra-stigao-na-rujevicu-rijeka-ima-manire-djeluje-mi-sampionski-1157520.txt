Joško Skoblar (76), Gospodin Gol, svojim dolaskom na derbi kola HNL-a Rijeka – Slaven Belupo (3:2) na Rujevicu kao da je najavio kakav ćemo pobjedonosni pogodak Marka Vešovića vidjeti u završnici trilera. Riječka publika ovacijama je pozdravila legendu kluba u kojem je završio grandioznu igračku, a započeo veliku trenersku karijeru tijekom koje je vodio sva tri naša najveća kluba – Hajduk, Dinamo i Rijeku. S Riječanima je 1984. na Kantridi razbio i veliki Real (3:1). Na Kvarneru ga dugo nije bilo, a s utakmice je otišao pun lijepih impresija. – U Rijeci se stvara minieuropski klub. Jasno, u svojim mogućnostima, ali s manirima europskog ponašanja i organizacije. Ponavljam, to su minieuropski okviri, ali ljudi se trude i treba im odati priznanje kako se nose s problemima koji muče i ostale u Hrvatskoj. Na Rujevici su pravi ljudi na pravome mjestu, projekt im je ambiciozan i od srca im želim da uspiju – započeo je Skoblar, Zlatna kopačka Europe sezonu 1970./1971. Htio sam Rijeku vidjeti uživo Upozorio je odmah i na neminovnost koju dijeli svaki uspješniji hrvatski klub: – Sami znate, što više uspjeha, to vam je potrebno i više novca. Rijeka će morati prodavati, a onda morate tražiti nekoga tko bi došao. Sve je teže naći financijaša koji bi došao i uložio, a onaj tko dođe traži vlast. A jaki projekt košta. No, Rijeka zaslužuje partnera. Ljudi koji vode klub znaju na koji bi način to partnerstvo rješavali, a perspektiva je u slučaju riječkog kluba svakako zanimljiva. U više je navrata Monsieur Skoblar istaknuo gospodske manire vodećeg kluba prvenstva. – To je pravi klub, ne bavi se stvarima rekla-kazala. Zasukao je rukave i pokušava iznaći rješenja na kulturan način. Nadam se da će uspjeti u tome. Koliko inače stižete pratiti HNL budući da ste dobar dio godine u Francuskoj? – U Rijeku sam sad došao nakon dugo vremena, a došao sam jer me zanimala ta momčad. Gledao sam je na televiziji, ali htio sam je vidjeti uživo. Svakako bih istaknuo da je Prva HNL otišla korak naprijed i nikako je ne treba podcjenjivati. Najbitnije je da podneblje i dalje rađa bisere koji su jamstvo budućnosti. Djeluje li vam Rijekina igra šampionski? – Što se hrvatskih uvjeta tiče, da. Momčad je efikasna, igra direktno, brzo, lako dolazi u priliku. Možemo sad pričati je li to dovoljno europski. Ono što možemo očekivati je i da će Rijeka ostati bez nekih igrača. Kao ambasador nogometnog velikana Marseillea i odličan poznavatelj tržišta i francuske lige, vidite li u Rijeci kvalitetu koja bi pojačala neke od najjačih klubova Ligue 1? – Iskreno, gledao sam uživo samo jednu utakmicu Rijeke, pa mi je teško na temelju nje ocijeniti. Francuska liga je izuzetno zahtjevna. Možda se neki neće sa mnom složiti, ali svakako je jedna od težih u Europi. Momčadi igraju moderno, fizički vrlo moćno. Trebao bih više puta gledati da bih mogao konkretno reći, no ne sumnjajte da postoji interes prema Riječanima, pa vodeći su u Hrvatskoj. A ti koji ih prate već su napravili neke predradnje i preko skauta dobili informacije – kaže Skoblar. Među tim je klubovima primjerice i lisabonski Sporting koji je vrlo zainteresiran za Stefana Ristovskog, makedonskog reprezentativca koji ove sezone igra čudesno. Jedina prilika Ukrajine Tjedan je reprezentacije, Hrvatsku u kvalifikacijama za Svjetsko prvenstvo čeka utakmica s najjačim suparnikom u skupini Ukrajinom. Što predviđa Monsieur But? – Imamo kvalitetne igrače u velikim klubovima, sami ste ih naveli 7-8 u završnoj fazi Lige prvaka. Ukrajincima je ta utakmica jedina prilika da nešto naprave. No, kad gledamo kvalitetu selekcija, sve osim pozitivnog rezultata bilo bi za nas..., neću reći katastrofa jer to je sport i to se događa. Prema tome, ne treba stvarati famu o nama kao reprezentaciji budućeg europskog ili svjetskog prvaka. Istina je da su brojni naši igrači u velikim klubovima, da nas je s EP-a izbacio Portugal koji ga je na kraju i osvojio. Ali nemojmo se zavaravati. Imamo dobru reprezentaciju, no sve izvan toga je rekla-kazala, tko išta može jamčiti!? Povukao je zanimljivu paralelu... – Nikako ne bih htio da se nogometna reprezentacija uvuče u priču kao rukometna. Ne osvojimo li zlato, onda je neuspjeh. To su fame. >>Kek: Ova utakmica daje nam za misliti. Kopić: Moram reći nešto što mi je na srcu... >>Zdravko Mamić stisnutom šakom čestitao Soudaniju, Dinamo je izgledao kao prosječna momčad 