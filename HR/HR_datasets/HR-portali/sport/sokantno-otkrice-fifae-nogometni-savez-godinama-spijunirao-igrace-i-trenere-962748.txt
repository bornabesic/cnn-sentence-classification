Foto: Getty Images/Guliver Image JEDNA je europska nogometna federacija špijunirala svoje nogometne reprezentativce, otkrila je u svojemu izvješću komisija koju je FIFA poslala u Grčku kako bi uvela red u tamošnji nogometni savez. Komisija tvrdi da je grčki savez godinama špijunirao svoje nogometaše i stručni stožer reprezentacije postavljanjem skrivenih kamera i mikrofona, prenose britanski mediji. Nakon što su otkriveni dokazi prisluškivanja u prostorijama saveza, sada je otkriveno da su prisluškivani i u kampu reprezentacije i na treninzima, a mikrofoni su pronađeni i u uredima arbitražne komisije grčkoga saveza. U izvješću se navodi kako su praćeni i drugi zaposlenici saveza i treneri, a članovi komisije izrazili su ljutnju i razočaranje nakon što su predali svoje dokaze nadležnim tijelima. "Ovo je velik udarac za grčki nogomet. Pitanje je časti i najboljeg interesa za sve u grčkom nogometu da takve stvari ne ostanu tajne i skrivene", poručila je komisija koja je dovedena kako bi pomogla uskladiti rad grčkoga saveza s FIFA-inim standardima. Grčki nogometni savez, u kojem se čekaju novi izbori za predsjednika krajem svibnja, nije odgovorio na teške optužbe.