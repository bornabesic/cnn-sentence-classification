Danko Lazović (34), bivši srpski reprezentativac pred zalazak karijere nastupa za mađarski Videoton, koji je već 11. postaja na njegovu nogometnom putu. Posljednjih dana privukao je veliku pažnju srpskih i mađarskih medija zbog proglašenja najboljim igračem tamošnje lige, ali i zbog rijetko viđenog bacanja po igralištu nakon duela sa suparnikom. Nekoliko minuta prije nego je Honved zabio pogodak vrijedan naslova u susretu s Videotonom (1:0), spomenuti napadač zaletio se na jednu loptu i nakon duela s domaćim igračem pao na travnjak. Uslijedilo je višestruko prevrtanje, hvatanje za nogu i bacanje na leđa s bolnom grimasom na licu. Stigao je Lazović i prstom zaprijetiti 'neopreznom' suparniku. Jedan suigrač potom mu je pomogao da istegne mišiće, a srpskog igrača morao je smirivati i trener Henning Berg, poznati Norvežanin koje je nastupao i za Manchester United.     'Danko, što ti je bilo?', 'Nogometni glumac godine', 'I Oskar ide Lazoviću', 'Danko, koji je vrag ušao u tebe?', samo su neki od naslova na portalima u regiji koji su popratili snimku Lazovićevog simuliranja.