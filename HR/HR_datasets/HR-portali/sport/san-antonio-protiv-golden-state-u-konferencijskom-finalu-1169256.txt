San Antonio Spurs su se plasirali u finale doigravanja Zapadne konferencije nakon što su sinoć u šestoj utakmici stigli do četvrte pobjede u seriji svladavši Houston Rocketse sa 114:75 i u finalu će igrati protiv Golden State Warriorsa. Iako su igrali bez svoja dva ponajbolja igrača Kawhija Leonarda i Tonyja Parkera, Spurs nisu imali problema u gostima. San Antonio je na poluvremenu vodio sa 19 koševa i prednost nije ispuštao do kraja. Do pobjede i 13. nastupa u konferencijskom finalu ih je vodio LaMarcus Aldridge sa 34 pogotka i 12 skokova, dok je Jonathon Simmons dodao 18 koševa. Najbolji strijelac Houstona je bio Trevor Ariza sa 20 pogodaka, a James Harden, koji je sinoć ostao i bez izgleda da bude izabran za najkorisnijeg igrača, sakupio je samo deset koševa. Prva utakmica protiv Golden Statea na rasporedu je u nedjelju. Rezultati polufinala doigravanja: ZAPADNA KONFERENCIJA Houston Rockets - San Antonio Spurs 75:114 (San Antonio je pobijedio sa 4:2 u seriji) 