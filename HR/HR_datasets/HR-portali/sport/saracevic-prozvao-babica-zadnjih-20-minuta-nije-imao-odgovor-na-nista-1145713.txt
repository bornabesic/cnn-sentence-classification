Hrvatska je protiv Slovenije dvadesetak minuta prije kraja utakmice već imala brončanu medalju u rukama. Vodila je s visokih 24:16, suparnik je bio na koljenima i ništa nije naslućivalo da će se dogoditi preokret za rukometne anale. Na žalost on se dogodio i sigurno da velik dio odgovornosti za to snosi i izbornik Željko Babić. Odmah je na to, već tijekom prijenosa, upozorio i legendarni Zlatko Saračević. - Ako smo rekli da je Babić prvih 40 minuta imao odgovor na sve, onda treba reći i to da zadnjih 20 minuta nije imao odgovor na ništa. I ne razumijem tu filozofiju - ako nam je 40 minuta išlo dobro, zašto smo stali? Zašto mijenjaš? Ako vodiš osam razlike ne igraš da pobijediš sa četiri, nego igraš da pobijediš sa deset - kazao je Saračević te dodao: - Mi iz nekog razloga nismo 'ubijali' utakmice i sad nam se to vratilo. Na šest razlike se ne igraju dugi napadi kao što se igralo nekad u moje vrijeme, nego se igra do kraja. Zašto smo stali? Ne znam. Sarač je još naglasio kako je ovo za njega 'najteži poraz u karijeri'. - Ovo je 700 puta teže nego kad nismo otišli na Olimpijadu u Sydney, izgubili smo tu utakmicu također od Slovenije. Ovo je 700 puta teže - razočarana je bila naša rukometna legenda. 