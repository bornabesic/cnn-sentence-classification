Prvoga dana EP-a u karateu za kadete. juniore i mlađe seniore što se održava u Sofiji Hrvatska je osvojila dvije medalje - jedno zlato i broncu.  Lea Vukoja europska je kadetska prvakinja u kategoriji do 54 kg. Na putu do finala svladala je Slovenku Lauru Potisk s 4-0, Čehinju Nelu Osouchovu istim rezultatom, predstavnicu Kosova Vesu Ibrahimi 1-0, Grkinju Constantinu Christinu Niku 1-0 i Ukrajinku Siuzen Sinchukovsku 8-0. U završnom susretu za zlatno odličje bila je bolja i od Madjarice Zsofie Baranyi 1-0. Na taj način Vukoja je osvojila zlato bez izgubljenog boda.  Igor Vrban osvajač je europske kadetske bronce u borbama u kategoriji +70 kg. U 1. kolu bio je slobodan, a u nastavku je izborio dvije pobjede - protiv Engleza Jamesa Francisa 6-0 i Ukrajinca Mykole Manuile 1-0. U polufinalu Vrban je izgubio od Španjolca Daniela Martina Perez 2-0. U repasažu u odlučujućem susretu za broncu uvjerljivo je nadvisio Irca Creana Christophera Mc Carthya 7-0.  Od ostalih naših Tea Ostojić (-47 kg) i Greta Mia Zorko (+54 kg) stigle su do 3. kola. Drugo je bilo završno za Lea Markovića (-57 kg) i Leona Tomljanovića (-63 kg). U prvom nastupu ispali su Lukas Sis Vouna (-52 kg) i Marijan Lovrić (-70 kg).  U katama Sabina Petković ispala je u prvom, a Luka Koščević u drugom kolu. U juniorskoj i kategoriji mlađih seniora održana su natjecanja samo u pojedinačnim katama.  Kod juniora Luka Bokarica stigao je do 3. kola u kojem je izgubio od Slovaka Juliana Enrika Smolige 4-1. U ženskoj konkurenciji poraz Sare Malčec od kasnije finalistice Marie Letamendi Vege s 5-0, ali i u repasažu Malčec je izgubila, i to od Crnogorke Jovane Marić 4-1.  Luka Maks Šenjug u kategoriji mladjih seniora svladao je Argjenda Berjanija s Kosova 4-1 i Bugara Bogdana Boneva s 3-2, ali je natjecanje završio od slovačkog kataša Juliana Enrika Smolige s 4-1.  Ivona Jovanović, također u katama mlađih seniora ispala je od Engleskinje Natalie Payne 5-0. Na EP u Bugarskoj koje traje do nedjelje sudjeluje ukupno 1204 natjecatelja iz 50 zemalja.