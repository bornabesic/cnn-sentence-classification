Ako smo ponekad znali izborniku tražiti ‘dlaku u jajetu’, ovoga puta nemamo mu pravo ništa prigovoriti, osobito stoga što je Ante Čačić jedini izbornik koji je prve tri domaće službene utakmice bio prisiljen igrati bez publike. Hrvatska je pobijedila Island sa 2:0. S takvom anomalijom u pripremama za kvalifikacijske susrete, i k tome još s latentnom strepnjom od huliganskih incidenata na gostovanjima, Čačićev rezultat u ovom ciklusu za sada je kolosalan. Daleko je još Rusija Iako, još uvijek ne treba biti euforičan, da se ne bismo opet opekli. Podsjećamo kako je izbornik Igor Štimac u ciklusu za Brazil u prvih šest nastupa imao čak 16 bodova, pa smo se na kraju rukama i nogama čupali da dohvatimo SP. Našima je protiv Islanđana trebalo petnaestak minuta da ‘zagriju motore’ i prva konkretnija akcija kockastih donijela je vodstvo: briljantno osmišljen i realiziran napad u kojemu Rakitić mekano, majstorski ostavlja loptu Brozoviću, a vezist Intera fenomenalnim i neobranjivim šutem ljevicom sa 20-tak metara zakucava u desni vratarev kut. Epski bljesak ‘Epic Broze’, u stilu najvećih svjetskih majstora, akcija kakve se ne bi posramila ni Raketina Barcelona. To su zapravo one situacije protiv kojih nema obrane. Kada imate takve majstore na djelu kao srećković Ante, dovoljan je jedan trenutak nadahnuća, jedan dupli pas, munjeviti prodor ili dalekometni šut da skrši otpor i najžilavijega suparnika. A Island je najzahtjevnija moguća misija za vatrene u ovom ciklusu. Marcelo Turopoljski briljantnu je izvedbu uokvirio i drugim pogotkom u prvoj minuti nadoknade za 2:0. Ukupno je postigao šest pogodaka za Hrvatsku, od toga četiri u natjecateljskim utakmicama. I ova je Marcelova raskošna, razigrana, ubitačno efikasna partitura još jedan dokaz koliko je bivši trener Intera Frank de Boer bio u zabludi držeći ga na ledu. Vjerojatno je i to jedan od razloga zbog čega je bivši... Hrvatska je u drugom poluvremenu, nakon Modrićevoga ulaska, bila dominantnija i dojmljivija. Iako je u našoj igri bilo i trenutaka prazoga hoda, Islanđani još uvijek nisu dovoljno klasna momčad da bi brutano kaznili poneku prodanu loptu naših u sredini terena. Ako su i doprli u zonu blizu Subašića, reakcije naše obrane bile su besprijekorne. Tako su Islanđani, četvrfinalisti Eura, u Zagrebu ostali bez udarca u okvir, a naši su im blokirali čak pet pokušaja, od toga dva Josip Pivarić, čija je defenzivna rola bila gotovo nepogrešiva. Čačićeva najznačajnija pobjeda Hazarderu Čačiću tako se isplatio rizik s Modrićevom poštedom u prvom poluvremenu i promoviranjem nedovoljno spremnoga Matea Kovačića, koji ni ovoga puta nije podbacio. Ovo je najznačajnija Čačićeva pobjeda u kvalifikacijama kojom je Hrvatska jasno istaknula kandidaturu za prvo mjesto u skupini, gdje joj je po kvaliteti i mjesto. Na žalost, sjena na maestralnu izvedbu vatrenih bio je crveni karton Ivana Perišića u sudačkoj nadoknadi. Ničim izazvano nasilništvo nad B. Bjarnasonom značajno će nas oslabiti u sljedećem srazu protiv Ukrajinaca u Zagrebu, jer Perišić je i sinoć bio naš najopasniji igrač. Hrvatska reprezentacija godinu će okončati prijateljskim susretom sa Sjevernom Irskom u Belfastu, u utorak od 20.45. Čačić je te akcije oslobodio Subašića, Ćorluku, Modrića, Rakitića i Kovačića. Vatreni u Belfast lete danas od 10.30. >> Tjednik Max! i sport Večernjeg lista pratite i na Facebooku! 