Samo dan nakon što je osvojio europsko srebro, trofejni hrvatski veslač Damir Martin posjetio je svoju osnovnu školu. No, u OŠ “Matija Gubec” nije svratio da bi se pohvalio svojom devetom medaljom s velikih natjecanja, već da bi osmoškolcima održao pokazni sat tjelesnog odgoja, što je njegova obveza kao jednog od ambasadora Europskog tjedna sporta. A u dvorani u kojoj je i sam išao na tjelesni, pred njim i njegovim kondicijskim trenerom Perom Kuterovcem pojavilo se 150 klinaca i klinki, kojima je priuštio zabavno zagrijavanje. Nakon vježbanja, uslijedila su pitanja onih hrabrijih koji su se zanimali koliko Damir jede, koliko sati dnevno trenira, da li sportaši smiju piti coca-colu i slično. Radi treninga ustajao u pet – Coca-colu možete popiti, ali malo jer to je brzi šećer koji vam daje brzu energiju, a dugoročno šteti. Šećer je najveći neprijatelj sportašima i vašemu tijelu. Inače, dok sam išao u školu, ustajao sam u pet sati ujutro da bih u šest bio na treningu, a u osam u školi, a trenirati sam znao i po 6-7 sati dnevno – kazao je Damir i zaprepastio svoje male domaćine. Među najznatiželjnijim je bio osmogodišnji Matko Hančić koji nam se pohvalio da trenira nogomet u NK Zagreb. On i Marko poletjeli su Damiru Martinu u zagrljaj, doslovce su skočili na njega, a kada smo Matka pitali što je na tom satu naučio, kazao je: – Naučio sam da je Damir osvojio srebro u veslanju na jednom jako velikom natjecanju. Naučio sam i da ne smijemo jesti puno slatkiša koliko god da su fini. Bila je to prilika i da popričamo s Damirovom negdašnjom učiteljicom Spomenkom Mlinarić: – Damir je bio iznimno pristojan i vrlo dobar učenik. Najbolje su mu išli likovni i priroda i društvo, a u učenju bi potegnuo tek kada bi zaškripilo. No, to je i razumljivo s obzirom na to da je on već tada, posebno u sedmom i osmom razredu, jako puno trenirao. Nije dao na sebe niti starijima od sebe, pa se tako jednom našao u okršaju s jednim osmašem. Letjele su tu u šake, bilo je i razbijenih nosova, pa je u školu, spreman kazniti svog sina, došao njegov otac kojeg smo morali uvjeravati da se Damir samo branio. Damir nije ostao dužan učiteljici Spomenki pa ju je nahvalio da njeni razredi obično imaju najviše sportskog duha. – Ona je i u moje vrijeme nama klincima bila odskočna daska jer nas je poticala da se bavimo sportom. Zato sam i poručio ovim klincima da se svaki dan, barem jedan sat, bave nekim sportom, nekom aktivnošću, ali i da moraju imati 8-9 sati sna dnevno. Imao sam nemirno proljeće Damir je ozbiljno shvatio svoju ulogu ambasadora Europskog tjedna sporta: – Kao što Pero Kuterovac kaže, sveta misija nas vrhunskih sportaša je da promoviramo značaj sporta za zdravlje. Gušt mi je raditi s klincima jer znam koliki je meni bio gušt kada sam vidio nekog poznatog sportaša pa bih sebe zamišljao u njegovoj ulozi. U češkim Račicama, Damir je upravo potvrdio da pripada svjetskom vrhu, a to što nije uspio i treći put u nizu biti europskim prvakom pitanje je cjelogodišnje strategije. Jer, pobjednik Synek veslao je u ‘olimpijskoj formi’, a naš skifist u ‘proljetnoj formi’. – Nakon Igara u Riju htio sam se dobro odmoriti pa sam s ozbiljnim treninzima krenuo sredinom veljače, a ne u studenom. Koliko su ga omela natezanja oko prelaska iz Trešnjevke u Croatiju. – Treninge sam sve odradio, no možemo razgovarati o tome da li sam mogao trenirati na višem stupnju jer mi je fokus dosta bježao. Bilo je noći kada nisam spavao, pa sutradan ne bih bio svjež na treningu, no sve sam uspio odraditi s minimalno štete. Na kraju mogu reći da je odlazak na Prvenstvo Europe nacionalni savez jako dobro organizirao.