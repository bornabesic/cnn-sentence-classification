Prije svega, ovaj se tekst mogao velikim dijelim početi pisati i prije samog finala Europske lige u Stockholmu. Manchester United slomio je Ajax 2-0, grupa dječaka naletjela je na skupinu grubih muškaraca kojima su i mišići bili dovoljni za slavlje bez ikakvog stresa. Bez ikakvog podcjenjivanja talentirane nizozemske momčadi te naknadne pameti, 'vragovi' su imali veliku garanciju za uspješnu večer na sjeveru Europe u ponajboljem treneru, pa možemo i reći, svih vremena. Wayne Rooney uzeo je pehar u ruke i podigao ga visoko na Zlatanovom stadionu u Stockholmu. Po prvi puta u povijesti Manchester United osvojio je ovo natjecanje, a mnogi će reći - jednostavno, morali su. Puno je romantičara u nogometu, ali takvi ne osvajaju puno trofeja - reći će Jose pobjednički. I u pravu je. Imperativ ulaska u Ligu prvaka odradio je motivacijsku ulogu kod 'crvenih vragova', Jose Mourinho je znao što želi i do toga je došao. Pragmatik koji ne bira sredstva. Složit ćemo se, bilo je to u najbolju ruku prosječnih 90 nogometnih minuta. Oni probranijeg ukusa, ljubitelji dobrog nogometa i jakog tempa reći će kako je 90 minuta u Švedskoj bilo 'rak za oči'.   Utakmica bez posebnog ritma i ljepote djelovala je jednosmjerno, Englezi su bili prečvrsti i samo se čekao gol koji je 'zaključati' situaciju. To se i dogodilo, Pogba je iz daljine s(p)retno zabio pa je ostatak utakmice djelovao kao Unitedovo odrađivanje rutinskog posla. Portugalac je postao prvi trener u povijesti koji je po dvaput osvajao Ligu prvaka i Europsku ligu. Vodeći Porto, 2002. je uzeo tadašnji Uefa kup i 15 godina eto ga opet na istome tronu. Unitedova sezona, gledajući kroz prizmu Premiershipa gdje su završili šesti, bila je za lagani zaborav, ali svejedno će se pamtiti po tri trofeja. Ipak, utukli su grdan novac u ljeto 2016. - ne treba ići šire od Paula Pogbe kojeg su platili Juventusu 105 milijuna eura. Mourinho je morao doći do nekog pokrića i može se reći kako je uspio. Na osvojene Community Shield te Liga kup, dodao je Europsku ligu i odradio početne temelje za izgradnju još jačeg Uniteda u budućnosti. Možemo svašta govoriti o estetici njegovog nogometa, ali - cilj opravdava sredstvo! United je pod Mourinhom postao momčad koja teško gubi utakmice. Unatoč razočaravajućoj šestoj poziciji u Premiershipu, upisali su tek pet poraza u 38 kola, jednako kao i prvak Chelsea. Na njihovu žalost, imali su nedopustive kiksove i čak deset remija na Old Traffordu uz osam pobjeda u 19 utakmica. Svejedno, 'mourinhovske' konture se naziru. Njegove momčadi uvijek su igrale čvrst i defenzivan nogomet, koliko, najbolje je opisao Srbin Mateja Kežman koji je 2005. igrao pod njegovim vodstvom u Chelseaju. - Kod njega je najvažnija defenziva. Velika većina treninga bazira se na tome i znali smo ponavljati iste vježbe satima, dok nije vidio napredak kakav je htio. Poslije treninga bi svaki od nas dobio od njegovih asistenata detaljne upute što nas čeka sutra kako bi se još bolje pripremili - pričao je napadač prije nekoliko godina. I doista, pogledate tablicu Premiershipa i vidite da taj Manchester koji je završio izvan top 4, ima drugu najbolju obranu u prvenstvu. Primili su 29 golova, tri više od drugoplasiranog Tottenhama.  Šteta po Josea, niti Ibra mu nije bio dovoljan za više od 54 zabijena gola u 38 utakmica. Premalo, pogotovo ako u priču uključimo vodeći trio (Chelsea, Tottenham, City) koji su zabili preko 80. Po pitanju Europske lige, 'vragovi' nisu izgubili deset u nizu. Pobijedili su sedam i remizirali u tri te primili tek četiri gola. Nije slučajno. Manchester United uspješno radi na oporavku poslije sušnih godina pod Moyesom i Van Gaalom koji su pomalo lutali u idejama. Vidljivo je kako je 'special one' omekšao, nije to onaj prijašnji arogantni Mourinho koji nema milosti prema nikome. Danas je opušteniji, kako je i sam priznao, više prijateljski nastrojen prema igračima i medijima. Pronašao je balans, pri tom nije zaboravio pobjeđivati. Jose Mourinho uvijek je znao što želi i kako do toga doći. Finale u švedskoj prijestolnici bilo mu je 14. u karijeri. A da je Portugalac majstor finalnih utakmica pokazuje statistika - dobio je ih 12.  Navijači Uniteda već sprdaju Tottenham i Liverpool - Mou je u prvoj sezoni u Manchesteru osvojio više trofeja od Tottenhama i Liverpoola u zadnjih deset godina kombinirano! Finala se ne igraju, finala se pobjeđuju. Portugalac u svojim vitrinama ima 25 osvojenih trofeja.  Voljeli ga ili ne, on je garancija za pobjede. Nogomet njegove proizvodnje ide na mišiće i zato je mnogima antipatičan. Možda i Unitedovim fanovima nije to zgodno gledati, ali kad na kraju sezone krenu u pregled klupskih vitrina, bolne oči odjednom postanu kao nove. Terapija. Eto, slabija je sezona iz Mourinha i Manchester Uniteda, a imaju tri 'kante'. Što će tek biti kad se 'zagriju'...