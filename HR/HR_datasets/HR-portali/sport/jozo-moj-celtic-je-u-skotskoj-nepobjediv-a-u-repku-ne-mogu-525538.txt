Nakon utakmice je do mene došao suigrač Lustig. Podsjetio me da smo Kolo Toure, on i ja drugi put u karijerama osvojili naslov prvaka bez poraza, rekao nam je Jozo Šimunović. Celtic je u nedjelju na svojem Celtic Parku proslavio naslov prvaka. Osvojio je 106 bodova, zabio je 106 golova, u 38 kola dobio je 34 utakmice, a u četiri je remizirao. - Ova me proslava naslova vratila u dane kad sam se tek počeo baviti nogometom. Kad sam s Dinamom u mlađim uzrastima pobjeđivao Hajduk, a roditelji bi me gledali. Pa svaki navijač Celtica nas igrače voli kao što nas vole roditelji - kaže nam Šimunović, koji je prvu titulu prvaka bez poraza osvojio prije dvije godine s Dinamom čiju je dominaciju prekinula Rijeka. - Da mi je netko prije godinu dana rekao da će Rijeka biti prvak, ne bih mu vjerovao, ali potpuno su zasluženo osvojili naslov. Bili su najbolji cijelo prvenstvo, igrali su sjajno i čestitam im na naslovu - rekao je Jozo Šimunović, koji bi vjerojatno debitirao u reprezentaciji Hrvatske protiv Meksika, ali u subotu ga čeka finale škotskog kupa protiv Aberdeena na Hampden Parku. - Nije mi žao što nisam u reprezentaciji jer ipak 'lovim' trostruku krunu. Mogu ući u povijesti - rekao je Šimunović. U Celtic je došao u rujnu 2015. godine. Ponovno je prvak Škotske. Uzeo je tri naslova zaredom s Dinamom, sad dva sa Celticom. Baš ga je krenulo. - Ne mogu vam opisati kako je dobar osjećaj igrati pred 60.000 gledatelja. Uživam kao igrač Celtica - dodao je Jozo. Niko Kranjčar zbog teške ozljede nije posljednjih mjeseci mogao pomoći svojim Glasgow Rangersima. - Družio sam se s njim često u Glasgowu. Njega više pitaju za Dadu Pršu, a mene za Marka Viduku. Oni su i dalje ovdje heroji – završio je Šimunović.