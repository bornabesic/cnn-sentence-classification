Foto: hajduk.hr NA DANAŠNJI dan prije točno 40 godina, Hajduk je osvojio prvi Kup maršala Tita. Splićani su 24. svibnja 1977. stigli do rekordnog petog uzastopnog Kupa povijesnom pobjedom protiv crnogorske Budućnosti (2:0) nakon produžetaka na stadionu Crvene Zvezde.  Hajduk je stigao preko Čelika, Borca te drugoligaša Vardara i Novog Sada. Zeničane su na Starom placu pobijedili 1:0 golom Žungula, da bi Borca u Banja Luci prošli tek nakon boljeg izvođenja penala. Ista priča bila je i s Vardarom u Splitu, dok su Splićani kod kuće Novi Sad dobili ipak nešto lakše, 2:0. U 29. finalu čekala ih je Budućnost iz tadašnjeg Titograda, koja se itekako namučila na putu do Beograda. Crnogorci su u šesnaestini finala slavili 3:1 u Prilepu protiv Pobede, a u osmini finala su kod kuće pobijedili Rudar iz Kakanja 1:0. No, onda ih je čekala izrazito jaka momčad Sarajeva, koja je kolo prije razbila Partizan 3:0. Međutim, Budućnost je na svojem terenu slavila 3:2, a finale izborila u Nišu na penale protiv Radničkog. Hajduk nije postojao 90 minuta A u Beogradu drama. Cijeli stadion je praktički navijao za Budućnost koja je protiv sebe imala jaki, moćni Hajduk, ali i, kaže legenda, neku "višu silu". Bilo je to drugo finale Budućnosti, prvo nakon 1965. godine, a u njemu je momčad iz Podgorice (tadašnjeg Titograda) bila bolja tijekom regularnog dijela utakmice. Ekipa Marka Valoka propustila je neke odlične prilike, a Hajduk nije uspio ni zaprijetiti u 90 minuta. "Sjećanje ne blijedi. Cijela Crna Gora bila je uz nas na tribinama, na kojima je bilo malo navijača Hajduka. Igrali smo dobro, stvarali prilike, bili bolji, a Hajduk nije imao niti jednu. Ali stigli su produžeci i tu smo, nažalost, izgubili", prisjeća se tadašnji igrač Budućnosti Ante Tonko Miročević u razgovoru za Dnevne Novine. Splićani letjeli terenom u produžecima Nakon 90 minuta velike borbe nije bilo golova. Igrači Budućnosti jedva su dolazili sebi, a Splićani djelovali kao da mogu odigrati još jednu utakmicu. Tako je u 100. Šime Luketin zabio za vodstvo hrvatskog kluba, a četiri minute kasnije Slaviša Žungul stavio točku na i za veliki naslov.  "Sjeli smo na travu i Nikolica Janković je krenuo prema jednoj od njihovih boca da se osvježi. No, Dražen Mužinić ga je pokušao nagaziti kopačkom. Nikolica je maknuo ruku, a Mužinić prosuo tu tekućinu. Pretpostavljam da su to bili neki vitamini, ali oni su letjeli po terenu. Nije bilo šanse da uhvatimo onog Šurjaka. Okreneš se, a on je već na drugom kraju terena", prisjeća se legendarni igrač Budućnosti, Petar Caco Ljumović. Crnogorci i danas u čudu: "Pili su nešto poput Jupija" O čuvenom napitku igrača Hajduka uoči produžetaka govorio je i Čedomir Milošević... "I ja sam uskoro bio u sličnoj situaciji. Ne znam je li bio Mužinić ili netko drugi, ali vidio sam da pije neku žutu tekućinu, kao sok Jupi. Htio sam je uzeti, ali on je sve prolio ispred mene. Bili smo spremni, ali su nam u produžecima noge bile teške, a Hajduk je letio po terenu. I danas, nakon 40 godina, žalimo za tim porazom jer smo zaslužili pobjedu", rekao je Milošević, koji pak smatra kako je pobjeda Hajduka bez mrlje, unatoč spomenutoj anegdoti. HAJDUK - BUDUĆNOST 2:0 Luketin 100', Žungul 114' Stadion Crvene Zvezde. Gledatelja: 60.000. Sudac: Vlado Tauzes (Ljubljana).  HAJDUK: Ivan Katalinić, Luka Peruzović, Mario Boljat, Šime Luketin, Vedran Rožić, Marin Kurtela (Zoran Vujović), Dražen Mužinić, Ivica Šurjak, Davor Čop (Zlatko Vujović), Boriša Đorđević, Slaviša Žungul.Trener: Josip Duvančić BUDUĆNOST: Momčilo Vujačić, Nikola Janković, Rajko Folić (Momčilo Božović), Janko Miročević, Vojislav Vukčević, Čedomir Milošević, Dragomir Kovačević (Dragan Vujović), Radovan Bošković, Mojaš Radonjić, Ante Miročević, Petar Ljumović.Trener: Marko Valok