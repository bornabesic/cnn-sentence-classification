Johann Cruijff 1973. godine bio je najbolji nogometaš svijeta, a Barcelona je za magičnog Nizozemca Ajaxu isplatila 0,8 milijuna funti, odnosno oko milijun današnjih eura. Točno 43 godine poslije Paul Pogba, koji trenutačno nije ni među pet najboljih nogometaša svijeta, prešao je iz Juventusa u Manchester United za 110 milijuna eura. Baš ta usporedba pokazuje koliko su cijene nogometnih transfera pretjerano otišle u nebo. Gotovo svi slažu se da Pogba ne vrijedi tog novca, no tržište je reklo svoje. Talijanski mediji otkrili su zanimljiv podatak. Pogbu su najviše željela dva kluba – Real Madrid i Manchester United. Real je navodno krenuo s ponudom od 60 milijuna eura, a odustao na 95 milijuna, dok je Manchester na kraju bio spreman platiti traženih 110 milijuna eura. Za Pogbu 226, za Milan 740 Eric Cantona nikada nije imao dlake na jeziku, pa je tako “popljuvao” i Pogbin transfer u svoj nekadašnji klub. – Glupost je da netko vrijedi 110 milijuna eura. Pogba je strašan igrač, ali on ne zabija puno golova, nije atraktivan kao Messi i Ronaldo. Pogba ne jamči nešto specijalno, nije finišer. I zato je apsurd toliko platiti za njega – rekao je Cantona. I novi Pogbin trener José Mourinho indirektno je rekao da Francuz toliko ne vrijedi. – Nogomet je poludio, a i tržište je postalo ludo. Za ono što ove sezone mislite da je ludo, nakon tri godine shvatite da više nije ludo. Što je skupo, a što nije skupo u nogometu? Ne znam vrijedi li toliko, no znam da je veliki igrač – rekao je Mourinho. Inače, Pogba će biti i najplaćeniji igrač Manchester Uniteda, tjedno će zarađivati 290.000 funti, što je više od Waynea Rooneyja (250.000) i Zlatana Ibrahimovića (220.000). Više će zarađivati samo trener Mourinho – 300.000 tjedno. Koliko je Pogbin transfer pretjeran, dobro oslikava i podatak da će zajedno s porezima i plaćom za sljedećih pet godina Manchester United na Francuza potrošiti nevjerojatnih 229 milijuna eura. Za samo jednog igrača! Usporedbe radi, slavni Milan nedavno je prodan Kinezima za 740 milijuna eura. A milanski klub drugi je najtrofejniji europski klub, s čak sedam osvojenih Liga prvaka. Više ima samo Real, 11. Menadžeru 25 milijuna €! Pogbin transfer velika je stvar za Manchester United, ali i za cjelokupni engleski nogomet. Naime, nakon dugo vremena Englezi su najveću zvijezdu prijelaznog roka preoteli Španjolcima. Podsjetimo, proteklih godina u Primeru su dolazili Bale, Neymar, Suárez, prije toga Portugalac Ronaldo, Benzema, Ronaldinho, Brazilac Ronaldo... No, sada je konačno jedan kapitalac odabrao Otok umjesto Španjolske. Otočki mediji sigurni su da je to tek početak, smatraju da bi već sljedeće godine Messi mogao završiti u Manchester Cityju. U transferu koji će biti dvostruko veći od Pogbina. A zbog dolaska Pogbe u Manchester United najviše razloga za sreću ima njegov menadžer Mino Raiola. Naime, od 110 milijuna eura odštete njemu je u džep otišlo čak 25 milijuna eura, što je najveća menadžerska provizija na nekom pojedinačnom transferu ikada. Raiola očito jako voli Joséa Mourinha, jer u Manchester mu je ovoga ljeta poslao još dvojicu svojih igrača – Zlatana Ibrahimovića i Henrikha Mkhitaryana. Tako je Raiola postao velika konkurencija najcjenjenijem menadžeru Jorgeu Mendesu, koji pod ugovorom ima Cristiana Ronalda i Joséa Mourinha. – Raiola izgleda kao mafijaš, takav mu je i stil oblačenja. No, on je najbolji menadžer kojega sam ikad imao – izjavio je nedavno Ibrahimović. Inače, Raiola je u menadžerskom poslu već 25 godina, a prvi jači transfer bio mu je onaj Denisa Bergkampa iz Ajaxa u Inter 1993. godine, za sedam milijuna eura. >> Pratite tjednik Max! Germanijak i na Facebooku 