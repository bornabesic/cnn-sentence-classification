Na zagrebačkom seminaru “Za karijeru i nakon sportske karijere”, u organizaciji HOO-a, predavala je i Ana Jelušić (29), ali ne samo kao bivša vrhunska skijašica već i kao zaposlenica Međunarodnog olimpijskog odbora. - Radim kao voditeljica projekta za MOO-ove odnose sa sportašima. Posljednjih godinu dana radila sam na online aplikaciji za sportaše putem koje im dajemo informacije koje su im bitne tijekom karijere, ali i nakon završetka karijere. Osim toga, pružamo im i informacije o dopingu, kako dobro napisati biografiju, s kim kontaktirati ako traže posao... Skijala godinama s astmom Ana je na vlastitu primjeru najbolje shvatila koliko je važno pripremiti se za karijeru nakon karijere, koju je, poput Janice Kostelić, okončala sa samo 24 godine. - Astma mi je dijagnosticirana s 15-16 godina, no mislila sam da mi to neće biti prepreka. Kada se ipak pokazalo da se previše patim da bih nastupala, a biti bolestan, a ne biti dobar je najgora moguća kombinacija, odlučila sam se povući. Nakon deset godina kašljanja i nespavanja odnosno borbi s vjetrenjačama. Znala sam da će do toga doći prije ili kasnije pa sam na vrijeme počela ulagati u svoje zbnanje. Uostalom, koliko god vam karijera trajala, ne možete nakon nje ništa ne raditi. Nije to dobro čak ni za one koji su se financijski osigurali jer bi to značilo da prelazite ni u što iz života koji je 15 sati dnevno bio usmjeren prema nekom cilju. Još kao aktivna skijašica, Ana je imala ideju u kojem pravcu se želi razvijati, svjesna da će joj to olakšati tranziciju na svakodnevni život nakon karijere. - Završila sam poslovnu administraciju na Poslovnoj akademiji Rijeka. Prije toga, dva sam ljeta po tri mjeseca odlazila u SAD i pohađala nastavu iz općeg obrazovanja na jednom koledžu. Važno je da mozak održavate u formi učenjem stranih jezika, pohađanjem seminara, educiranjem na internetu. Neki su mi govorili da mi to nije potrebno, da bih si time mogla usporiti karijeru, a ja sam nakon tog prvog ljeta skijala najbolje. Sjetit ćete se toga po onom 2. mjestu na Sljemenu. I suprug radi u MOO-u Sjetit ćemo se Ane i po tome što je bila, i još uvijek jest, najmlađa hrvatska olimpijka svih vremena, a još je i najmlađa skijašica koja je nastupila na Olimpijskim igrama. - Ja sam te 2002. imala 15 godina i dva mjeseca pa me stalno pitaju jesam li možda bila i najmlađa zimska olimpijka. To ne znam, no čini mi se da je jedna klizačica bila mlađa od mene. Zato vas molim da pošaljete takvo pitanje na naš Centar za olimpijske studije. Glupo mi je za samu sebe poslati takav upit. Inače, ja se tih Igara sjećam kao u magli. Nedavno sam bila u jednoj švicarskoj školi pred djecom od 14 godina. Kada sam ih vidjela, sjetila sam se da sam ja bila samo godinu dana starija kada sam nastupila na Olimpijskim igrama. Svaki 15-godišnjak misli da je već odrastao, nisam ni ja bila iznimka, no sada tek vidim kakvo sam dijete tada bila. No, i tadašnja iskustva danas joj pomažu u poslu. - Ne strahujem od javnih nastupa, valjda i zbog toga što sam s 15 godina gurnuta pred hrpu mikrofona. Mislim da prebrzo govorim, ali i da se solidno snalazim. Sudeći po onome što smo u subotu vidjeli i slušali u “Panorami”, Ana se snalazi odlično jer engleski govori kao da joj je materinji jezik. Zbog toga je uvjerljiva bila i u sukomentatorskim nastupima prigodom skijaških prijenosa na Eurosportu. - Malo su me zelenu u sve to gurnuli pa bih voljela više o tome naučiti. Na raspolaganju sam im i za buduću povremenu suradnju. Dok je skijala, s medijima je imala dobra iskustva. - Tko me malo bolje poznaje, zna da sam vrlo obična i to onda nije ostavljalo prostora da se oko toga rade neke drame i kontroverze. Skijanje joj tu i tamo nedostaje, ali ne u dramatičnoj mjeri. - Voljela bih da sam skijala još koju godinu, recimo do Igara u Sočiju, no imala sam sreće da sam tih nekoliko idućih godina ostala blizu sportu, a one su mi trebale da se mogu od sporta i udaljiti. Nije to bilo traumatično iskustvo, već dosta gradirani izlazak. Nakon izlaska iz skijanja, uslijedio je ulazak u obiteljski život. Udala se ovoga ljeta za kolegu s posla Travisa Blacka. - Moj suprug je marketinški menadžer u MOO-u pa živimo u Lausanni. Rođen je i odrastao u Kanadi i dobro je da sam našla nekoga tko nije iz mog skijaškog svijeta, nekoga kome je nebitno što sam nastupila na trima Olimpijskim igrama, da sam bila četvrta na SP-u... I dok su me u Hrvatskoj ljudi znali po sportskoj karijeri, on je bio netko s kim sam mogla krenuti od nule, a tako je lakše razvijati odnos. 