Ruski nogomet i službeno je na aparatima danas od 16 i 35 po našem vremenu. Dogodilo im se ono što većina prvoligaških klubova nije smjela niti pomisliti, a to je ulazak 'azijskog' SKA iz Kabarovska iz druge u prvu ligu. Naime, taj se grad nalazi blizu granice s Kinom i od Moskve je udaljen oko osam tisuća kilometara. Ako bi htjeli ići automobilom od Moskve do Kabarovska, trebalo bi vam oko tri puna dana vožnje! Dakle, SKA je novi ruski prvoligaš od sljedeće sezone, a do senzacije i svog prvog plasmana u elitni rang u povijesti kluba došli su poslije boljeg izvođenja penala protiv prvoligaša Gazovika iz Orenburga. Ruski sistem natjecanja nalaže kako treća i četvrta momčad druge lige ide u doigravanje protiv 13. i 14. momčadi iz prve, pa su tako 'azijati', kako ih u Rusiji nazivaju, stigli do druge povijesne šanse. Naime, SKA je 2013. završio četvrti, baš kao i ove sezone, ali onda su ispali od Pletikosina Rostova u doigravanju. U ovoj prilici imali su puno veće šanse koje su uz malo sreće iskoristili. Poslije 180 minuta otišlo se u produžetke, a niti nakon njih nije bilo golova. U prvom poluvremenu današnje utakmice domaći su fulali i penal. Golman Dovbnja sjajno je branio u dvomeču i najzaslužniji je za čudesan uspjeh svog kluba. SKA, objektivno lošija momčad od Gazovika, orijentirala se na isključivi 'bunker' i Gazovik je nizao šanse, no na kraju su poklekli poslije penala. U trećoj seriji Malik je pucao po sredini, a Dovbnja uspio obraniti, da bi u petoj za pobjedu zabio Korjan. No, nije ovo prvi put da je jedan klub iz Azije izborio Prvu ligu. Luč Energija iz Vladivostoka koju je tada vodio naš Zoran Vulić igrala je od 2006. do 2008. u elitnom rangu. Vladivostok se nalazi na granici s Japanom i tada su se Rusi žestoko bunili protiv azijskih klubova. Potrebno je devet sati leta avionom iz Moskve da bi se stiglo na utakmicu, a najveće muke čekaju Zenit iz St. Petersburga koji je udaljen preko 9000 tisuća kilometara od Kabarovska! - Oni bi trebali igrati u japanskoj ligi - poručio je Igor Akinfeev iz CSKA Moskve nakon što je poslije sedam sati leta njegova momčad bila razbijena 4-0 u Vladivostoku. Dugo se predlagalo da se lige podijele na Zapadnu i Istočnu zbog strašne udaljenosti, no niti to nije rodilo plodom pa ćemo od sljedeće sezone gledati SKA Kabarovsk protiv Spartaka, Zenita i CSKA-a. Na zgražanje svih moskovskih klubova, odnosno cijelog ruskog nogometa...