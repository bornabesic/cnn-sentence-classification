Sjajne igre francuskog reprezentativca i igrača West Hama Dimitrija Payeta (29) na EURO-u dodatno su razbuktale interes nogometnih velikana za njegovim uslugama i pitanje je hoće li Slaven Bilić uskoro ostati bez najboljeg igrača. Suvlasnik londonskog kluba David Gold kazao je kako je će West Ham sve učiniti kako bi Payet ostao među 'Čekičarima', ali i dodao kako će ga teško zadržati ukoliko Barcelona ili Real Madrid pošalju ponudu. "Iduće sezone želimo načiniti novi rezultatski iskorak i sve ćemo učiniti kako bi ga zadržali. Međutim, ukoliko Barcelona ili Real pokucaju na naša vrata teško ćemo ga zadržati," kazao je Gold. Na pitanje je li već bilo kakvih kontakata s Camp Noua ili Santiago Bernabeua, Gold je dodao: "Moj mobitel još nije zazvonio, ali bojim se kako uskoro hoće. Teško je očekivati da nitko neće poslati ponudu, posebice nakon njegovih sjajnih nastupa na europskom prvenstvu." Payet je stigao u West Ham u srpnju 2015. iz Marseillea za 11 milijuna eura, a njegova sadašnja vrijednost se kreće oko 50 milijuna eura. Kako bi ga zadržali u svojim redovima povećali su mu plaću. Payet je nedavno produljio svoj ugovor s West Hamom do 2021. godine te je postao najbolje plaćeni nogometaš kluba s tjednom plaćom od oko 155 tisuća eura. "Premda možemo odlično zaraditi, nemamo potrebu prodati ga. No, pitanje je što će se dogoditi kada završi EURO," dodao je Gold. West Ham je u prošlosti bio klub koji je stvarao igrače, a potom ih prodavao. Frank Lampard, Rio Ferdinand, Joe Cole, Michael Carrick i Jermain Defoe samo su neki od igrača koji su karijeru počeli na Upton Parku, a potom selili u jače i ambicioznije sredine. Gold naglašava kako su ta vremena prošlost. "Želimo jaku i snažnu momčad. Stari West Ham se borio protiv klubova kao što su Burnley i WBA, no sada želimo bi konkurentni Arsenalu, Manchester Unitedu ili Manchester Cityju," kazao je na kraju Gold. 