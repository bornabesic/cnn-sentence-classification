Jeličić je bivši igrač Dinama i Hajduka, ali kaže, ove sezone navijao je za Rijeku i čestitao je Damiru Miškoviću i igračima, ali posebno se naklonio Keku. Rijeka je novi prvak Hrvatske, uspjelo im je ono što generaciji iz 1999. nije uspjelo, a 18 godina trebalo je proći da klub opet dođe u istu situaciju. Rijeka je ove sezone bila na višoj razini od ostatka lige i to se vidjelo već od samog početka prvenstva. Dinamo, Hajduk i Osijek nisu imali odgovora na gotovo savršeno posloženu momčad Keka i naslov prvaka zasluženo je otišao na Rujevicu. “Rijeka je od početka sezone na visokom nivou, ima prepoznatljivi sustav koji je još dodatno podigla i nadogradila te je bila fizički i mentalno spremna. Igrači i navijači su živjeli za ovo i cijeli projekt Rijeke od početka je postavljen na pravim temeljima. Sve je uređeno, hijerarhija je jasno postavljena, sportski dio priče prepušten je treneru i sportskom direktoru, navijači su bili uz klub od početka i to je rezultiralo naslovom”, izjavio je Joško Jeličić u HRT-ovoj emisiji Stadion. Jeličić je bivši igrač Dinama i Hajduka, ali kaže, ove sezone navijao je za Rijeku i čestitao je Damiru Miškoviću i igračima, ali posebno se naklonio Keku. “Svi koji prate nogomet i poznaju ligu znaju kakav je Matjaž Kek. Ima zaraznu radnu etiku, zarazio je s time sve u klubu. Jasno, ne ide mu u prikog prevelika fluktuacija igrača, što je veliki problem za svakog trenera, ali uspio se nositi i s time. Prije manje od godinu dana ostao je bez gotovo cijele momčadi, prilagodio se i napravio strašnu stvar s onim što je imao na raspolaganju. Izgradio je sustav koji je sjajno uklopio i zamaskirao nedostatke igrača. Igrači koji su došli bili su uglavnom posuđeni i došli su u Rijeku su upitnikom iznad glave. Naučio je Kek nešto iz svojih grešaka lani kada je završio sezonu bez ispaljenog metka, naučio je skrivati nedostatke i broj grešaka se smanjio. Baš je sazrio kao trener i svaka mu čast”, kazao je Jeličić. “Sve se mijenja, ali Kek ostaje. Tako će vjerojatno biti i sljedeće sezone, ali on će ostati u Rijeci, ima sustav i ne sumnjam da će Rijeka nastaviti u tom ritmu. Puno faktora utječe na to hoće li u Ligu prvaka ili Europsku ligu, ali ima sustav, hijerarhiju, sportski dio i navijače. Ostalima nešto nedostaje”, dodatno pojašnjava Jeličić. Jeličić je potom objasnio kako je za Dinamo zapravo dobro da je Rijeka osvojila naslov prvaka. “Ovo je odlično za sve koji vole sport, da sve bude transparentno i pošteno i da se sve odlučuje na terenu. Zato mi je drago što je Rijeka prvak, zaslužila je to na travnjaku i izvan njega. Dinamo, recimo, nije zaslužio naslov. Ako uzmemo da je Rijeka dobro nadomjestila sedam, osam igrača, Dinamo nije. U Maksimiru su se orjentirali na individualne igrače, nisu nadomjestili Pjacu i Roga, otišao im je Zoran Mamić, došao prvo jedan pa drugi trener i dobili smo što smo dobili. Ovaj naslov Rijeke sjajna je stvar za Dinamo jer ovakav ne samo da nije konkurentan u Ligi prvaka već nije ni za Europsku ligu. Moraju promijeniti fizionomiju momčadi, a ovo ih može na to natjerati. Dinamo se mora resetirati jer ima jako puno problema”, pojasnio je Jeličić. U posljednjem kolu odigrat će se revijalna utakmica između Dinama i Rijeke, a Jeličić tu čak daje šanse Dinamu. “Nema tu favorita. Vjerujem da Dinamo ima šanse u zadnjem, igrači Rijeke će sigurno biti ispražnjeni nakon ovoga”, kazao je Joško i onda još za kraj komentirao Hajduk koji se probudio ovoga proljeća. “Hajduk se ne smije zadovoljavati s trećim mjestom. Ima tu dosta dobrih stvari kod Splićana, Marko Futacs je najbolji napadač lige, ali moraju još puno raditi, ići korak po korak i imati bolju selekciju. Hajduk nas je naviknuo na više kriterije”, kazao je Jeličić.