Martić nije dobro krenula u meč s Amerikankom, ali iznenadila je sve i preokrenula nakon što je izgubila prvi set. Hrvatska tenisačica Petra Martić, probila se kroz kvalifikacije do glavnog ždrijeba Roland Garrosa i u drugom kolu je svladala 13. tenisačicu svijeta Amerikanku Madison Keys sa 3:6, 6:3, 6:1. Hrvatska tenisačica pomela je favoritkinju i igrat će u trećem kolu prestižnog Grand Slama. Petri Martić nije prvi puta da se baš na ovome Grand Slamu uspinje do viših stadija natjecanja, 2012. godine stigla je do osmine finala, a da bi ponovo tamo zaigrala morat će proći Latvijku Anastaziju Sevastovu, 17. nositeljicu Roland Garrosa. Martić nije dobro krenula u meč s Amerikankom, ali iznenadila je sve i preokrenula nakon što je izgubila prvi set. U drugom setu povela je s 4:1, ali Keys je uspjela vratiti break i smanjiti na 4:3. Od tada pa do kraja Martić je osvojila osam od devet gemova i nakon gotovo sto minuta uspjela je svladati protivnicu.