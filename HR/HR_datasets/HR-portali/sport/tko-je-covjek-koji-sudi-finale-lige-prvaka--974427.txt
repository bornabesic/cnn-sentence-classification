Foto: Getty Images/Guliver Image OVOGODIŠNJE finale Lige prvaka, koje se u subotu (20:45) igra u Cardiffu, sudit će njemački sudac Felix Brych.  Nijemac će suditi utakmicu koju će pratiti cijeli svijet i jasno je da će biti pod velikim pritiskom nakon što su se mnogi suci ove sezone našli na udaru zbog dvojbenih ili pogrešnih odluka čak i u najjačem klupskom natjecanju.   No, Brych je iskusan sudac koji je 2014. sudio finale Europa lige, a tvrdi da je vrlo dobro proučio igrače Reala i Juventusa uoči sutrašnje utakmice.   "Nije sve samo u kondiciji, nije dovoljno biti samo dobro pripremljen sudac na ovoj razini. Za suđenje je važno znati i kako se odnositi s ljudima. Radite s 22 igrača i drugim ljudima, a svi imaju drugačije karaktere. Morate znati kako se povezati s ljudima različitih karaktera", kaže Brych.   "Kada smo svi zajedno na terenu, kada zasvira himna Lige prvaka, bit ću fokusiran isključivo na utakmicu, zajedno sa svojim timom. Želimo dobro otvoriti utakmicu, jer kao i igrači, dobijete na samopouzdanju kada sve teče glatko u prvim minutama".   "Čast mi je što sam izabran suditi najveću utakmicu europskog nogometa. Jako se veselim utakmici", zaključio je 41-godišnji Nijemac, inače doktor prava, koji je na FIFA-inoj listi sudaca od 2007., a u Bundesligi od 2004. godine. Osim spomenutog finala Europa lige između Benfice i Seville, sudio je niz međunarodnih utakmica, kao i susrete nokaut faze Lige prvaka.   U finalu će mu pomagati asistenti Mark Borsch i Stefan Lupp, a četvrti sudac bit će Srbin Milorad Mažić.