Marin Čilić imao je priliku donijeti Hrvatskoj bod koji bi nam osigurao drugi naslov u Davisovu kupu, ali je nakon velikog preokreta slavio Del Potro s 3:2 u setovima. Mario Ančić bio je tužan, ali i dalje uvjeren da idemo do naslova. - To je tenis, imaš 2:0 u setovima, ali dok loptica ne padne dva puta na kraju, meč nije gotov. Marin je igrao dobro, kasnije je dao šansu Del Potru, on ju je iskoristio i dobio meč, kazao je Ančić. Kad je Hrvatska 2005. godine osvojila ovo natjecanje, svi su očekivali da će nam bod donijeti Ljubičić, ali je izgubio od Hrbatyja pa je sve palo Ančiću na leđa. - Ja se nadam da će ishod biti isti kao i tada. Vidio sam da je Karlović u svlačionici, da se koncentrira i to je dobro. Ovo je ili-ili, i dalje tvrdim da smo bolji, i dalje je sve u našim rukama. Karloviću treba podrška, svi ćemo navijat, derati se... Mislim da se ponavlja Bratislava, nadam se s isitim ishodom, Čilić je tri puta ove godine vodio 2:0 pa izgubio. - Ovo je finale, pritisak je ogroman, nije lako završiti posao. Otvorila se šansa Del Potru, vjerovao sam da će se okrenuti u našu koristi, ali, nažalost, nije. Idemo navijati dalje, zaključio je Ančić.