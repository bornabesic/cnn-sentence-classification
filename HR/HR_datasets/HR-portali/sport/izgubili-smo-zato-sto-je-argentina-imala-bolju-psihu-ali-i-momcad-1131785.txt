Poslije subotnje pobjede para Dodig/Čilić protiv Del Potra i Mayera, statistika je pokazivala da su šanse Hrvatske da osvoji Davisov kup čak 94 posto. Naime, u prethodnih 35 godina samo dvije reprezentacije koje su prve osvojile dva boda nisu uspjele doći do konačne pobjede u finalu. A kada je Čilić fenomenalnom igrom protiv Del Potra u nedjelju poveo 2:0 u setovima, te šanse još su i narasle. No, u sljedeća dva sata sve se preokrenulo, prvo je Marin izgubio od Del Potra, a onda i Karlović u odlučujućem meču protiv Delbonisa. Pilić: Ivo se posve raspao Što je pošlo po krivu, zašto smo dobiveni meč pretvorili u poraz? Mogli bismo puno pametovati, ali istina je jednostavna – Argentinci su bili bolji ponajviše u dva segmenta – psihološki te kao momčad. Gauči su imali dva igrača koja su im donosili bodove u singlu – Del Potra i Delbonisa, mi smo imali samo Čilića. Iako bi bila najljepša priča da je naslov u odlučujućem meču, i to pred svojom zagrebačkom publikom donio Ivo Karlović, to se nije dogodilo. Div sa Šalate u finalu nije imao nikakav doprinos. – Karlović se potpuno raspao, što potvrđuje podatak da je protiv Delbonisa imao samo 14 aseva. Isto mu se već protiv Argentine, također u odlučujućem meču, dogodilo 2002. godine u Buenos Airesu. Tada je od Gaudija izgubio sva tri seta, a odservirao samo sedam aseva – prisjetio se tadašnji izbornik Nikola Pilić i dodao: – Karlovićevo glavno oružje je servis, a s tako lošim servisom nije u nedjelju mogao dobiti Delbonisa. Karlović je u tom odlučujućem meču imao samo 13 winnera, te mizernih 37 posto poena na mreži. Izgubio je iako je Delbonisa već triput dobio na ATP Touru, a jedini poraz upisao kada je predao zbog ozljede. Zagreb se nije pokazao – Delbonis je odigrao meč života, a Karlović nije bio na razini – cijelu istinu rekao je argentinski izbornik Daniel Oršanić. Div sa Šalate, na žalost, nije bio psihički spreman za taj meč s Delbonisom. Ali, ne treba mu zamjeriti, imao je problema s tetivom ruke potkraj ove godine, što je sigurno poremetilo njegovu formu. A ima Karlo već i 37 godina na leđima. Uskočio je u reprezentaciju nakon ozljede Ćorića, želio je pomoći, no nije uspio. A možda su onaj mali jezičac na vagi bili i navijači. Argentinci su, na žalost, nadglasali Hrvate u Areni iako ih je bilo četiri, pet puta manje. Nije pomogao ni bend u dvorani, a ni bubnjevi koji su naručeni za drugi i treći dan finala. Pogotovo je žalosno bilo vidjeti kada je 2000 navijača uoči početka Karlovićeva i Delboniseva meča napustilo Arenu. Prije meča koji je odlučivao o pobjedniku Davisova kupa. Neshvatljivo! No, bili smo svjesni već i prije finala da u Zagrebu tenisači ne mogu imati glasnu podršku kao što bi imali, primjerice, u Splitu ili Zadru...