Marko Rog (21) dogovorio je sve s Napolijem i više nije igrač Dinama! Plavi će na ime odštete od Napolija dobiti 16,5 milijuna eura plus dogovorene bonuse, a Rog će na jugu Italije zarađivati oko milijun i 300.000 eura godišnje.   - Jako sam sretan što odlazim u veliki klub i talijansku ligu, ali s druge strane mi nije lako otići iz Dinama i Zagreba. Proveo sam ovdje krasnu godinu, osvojili smo duplu krunu, igrali Ligu prvaka i sada ponovili taj fantastičan uspjeh te svojim sada već bivšim suigračima želim puno sreće u nastavku sezone - kazao je Rog za Dinamovu službenu stranicu te dodao: - Što se pak mene tiče jedva se čekam priključiti novoj momčadi, ovo je veliki korak u mojoj karijeri i siguran sam da ću pomoći klubu u ostvarivanju ciljeva. Hvala Dinamu, navijat ću za njih, ali moja sadašnjost i budućnost je plavi dres drugog kluba - Napolija! Rog je stigao u Dinamo u lipnju 2014. godine iz RNK Splita za oko četiri milijuna eura. Nakon odlazaka Marka Pjace i Eduarda ovo je veliki udarac za Dinamovu momčad koju očekuje nastup u Ligi prvaka i obrana naslova u HNL-u, a trener Zlatko Kranjčar nada se kako će u Maksimir ipak stići dostojna zamjena ili više njih. 