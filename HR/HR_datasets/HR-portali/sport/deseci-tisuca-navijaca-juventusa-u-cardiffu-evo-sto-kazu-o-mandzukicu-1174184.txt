Deseci tisuća navijača talijanskog prvaka Juventusa od jutra kruže oko stadiona u Cardiffu gdje se večeras u finalu Lige prvaka sastaju Real Madrid i Juventus, a mnogi nose dresove hrvatskog napadača Marija Mandžukića i hrvatske zastave. “Mandžukić nam se sviđa jer je ratnik”, reka je Hini Cristina Gentinetta koja je s prijateljem stigla iz Torina. Zbog hrvatskog 31-godišnjeg reprezentativca nosi hrvatsku zastavu. “I Pjaca je dobar no volimo Mandžukića”, dodao je njen prijatelj. Mario Mandžukić je stigao u Juventus iz Atlético Madrida u ljeto 2015. a prošli mjesec je produžio ugovor do ljeta 2020. “Drago nam je zbog toga jer je fantastičan igrač”, rekao je novinar Juventusovog radija u hostelu pored stadiona. Novinar nosi crno-bijeli dres s Mandžukićevim imenom i potpisom. Napadač s brojem 17 na leđima postigao je ove sezone 10 golova u 47 utakmica a osam puta je asistirao. Navijači Juventusa i Real Madrida okupljaju se oko stadiona a do 15 sati nisu zabilježeni incidenti Policijske kontrole su pojačane i detaljne zbog terorističke prijetnje pa se na ulazima u hotele i hostele pregledavaju rezervacije i dokumenti.