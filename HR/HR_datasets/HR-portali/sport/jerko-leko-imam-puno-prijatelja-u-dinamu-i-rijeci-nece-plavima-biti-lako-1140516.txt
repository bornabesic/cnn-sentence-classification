Kad nekoga poznajete znatno dulje od desetljeća, kad ste ga pratili u prvim danima Dinama kao igrača, pa po svjetskim destinacijama, po našoj reprezentaciji, a sad ga zovete kao bivšeg igrača, prilično je neobično. Jerko Leko iza sebe ima još kako lijepu nogometnu karijeru, ali svemu jednom dođe kraj. Možda će ga netko pamtiti po oštrini (Cristiano Ronaldo hoće). Možda netko po žutim kartonima kojih je mnogo dobio pa se znao i šaliti da će snimiti CD sa svim kartonima, kao što drugi igrači snimaju svoje pogotke. Ali prije svega je zaslužio da ga se pamti po srčanosti, ozbiljnosti i dostignućima koje ima iza sebe. Europa nam je kriva Nogomet je počeo igrati s osam godina u NK Posavini, ali je brzo otišao u Dinamo. Nakon kratke posudbe u Sesvete s plavima je potpisao ugovor i igrao dvije sezone dok nije otišao u kijevski Dinamo. Iz Ukrajine put ga je odveo u Monaco, pa u turski Bucaspor, da bi se vratio u Dinamo s kojim je osvojio svoj prvi naslov prvaka, a plavi su se plasirali u Ligu prvaka. U Dinamu je bio do ljeta 2014. kad je otišao u Lokomotivu u kojoj je bio do prošlog ljeta kada je odlučio okončati igračku karijeru. – Ma mogao sam odigrati još ovu jesen, ali vidio sam da dolaze mladi tako da više nisam igrač, sad sam trener – veli Leko koji radi u Lokomotivi, a njena je sezona bila dosta turbulentna, rezultati u HNL-u ipak su ispod očekivanja, česte promjene glavnog trenera... – I dobro da je stigao kraj jer duga je sezona iza nas, pa počeli smo već 1. lipnja, odigrali osam utakmica u Europi, evo tu je u Lokomotivi već treći trener u sezoni (Barišić, Ivković, Tokić, nap.a.). Mario Tokić i Jerko Leko nekad su igrali zajedno, sad rade zajedno u lokosima. – Ne samo da smo igrali zajedno nego smo u reprezentaciji bili cimeri, dijelili sobu. Pa i kod Ivkovića sam bio igrač, još dok je bio pomoćnik Cici Kranjčaru u reprezentaciji, tako da smo se dobro znali kad sam počeo raditi kao trener. No, kako mi je Tokić bio cimer, tako i puno više razgovaramo o svemu, pogotovu o taktici. Istina da nam rezultati ove jeseni u HNL-u nisu bili na razini očekivanog, ali mislim da je za to kriva Europa, Lokomotiva je napravila povijesni uspjeh, došla do zadnje faze kvalifikacija za Europsku ligu, odigrala osam utakmica i to se osjetilo u ligi. No moramo biti zadovoljni, pa uza sve to izbacili smo dva klinca, Ivanušeca i Majera koji imaju sve predispozicije da postanu pravi igrači. Nedostaje li vam teren, igra, treninzi? Drago mi je zbog Franka – Iskreno, malo sam se bojao kako će to izgledati, kad godinama radiš jedno, a onda odjednom toga više nema, moraš se pitati kako će izgledati. I mogao sam još igrati, možda do kraja 2016. godine, ali kako sam rekao – vidio sam da dolaze mlađi. K tome, i sad sam barem dvaput tjedno odradio 80 posto onoga što rade igrači, ili je netko falio pa sam ja uskočio ili sam bio “joker”, tako da sam i dalje na terenu. A i lakše mi se bilo prebaciti jer ti dečki u Lokomotivi me znaju kao i ja njih, pa bio sam im kapetan. I tada su me uvažavali, a ovo je sad stepenica više i sjajno surađujemo, mogu reći da sam spona između stožera i igrača Lokomotive – kaže Jerko Leko. Bivši igrač i dijete Dinama drži da plavima neće biti lako na proljeće s obzirom na šest bodova viška koje iz jeseni prenosi Rijeka. – U objema momčadima imam dečke s kojima sam igrao ili ih dosta dobro poznajem, u Dinamu ih je više, a u Rijeci to je prije svega Franko Andrijašević. Drago mi je što igra odlično, sjajan je dečko s kojim sam uvijek volio igrati. I u zadnjem kolu golom je zadržao prednost Rijeke na šest bodova iako je prije toga čudesni “mister derbi” Soudani zabio za pobjedu Dinama na Poljudu – veli Leko pa nastavlja: – Neće to Dinamo lako dostići, Rijeka ima samopouzdanje, dobiva takozvane male utakmice koje prije nije dobivala, pobjeđuje i kad ne igra najbolje, no to je odlika pravih momčadi, ostaju kompaktni. U međusobnom srazu Dinamo im to samopouzdanje može srozati, ali sam rezultat tog dvoboja neće odlučivati o naslovu. U svom izboru nogometnih nada visoko je postavio klince iz Lokomotive Ivanušeca i Majera, a kod ‘velikih’ dečki očekivano je bio za Luku Modrića. – Mislim da uopće ne treba objašnjavati zašto, dovoljno ga je bilo gledati, čovjek je bio motor Reala i reprezentacije – kazao nam je Leko dok je spremao djecu na spavanje. LEKIN IZBOR, NOGOMETAŠ GODINE: Luka Modrić (Real) 10 Vedran Ćorluka (Lokomotiv) 9 Danijel Subašić (Monaco) 8 Mario Mandžukić (Juventus) 7 Milan Badelj (Fiorentina) 6 Marcelo Brozović (Inter )5 Ivan Perišić (Inter) 4 Mateo Kovačić (Real) 3 Nikola Kalinić (Fiorentina) 2 Ivan Rakitić (Barcelona)1 NADA GODINE: Filip Benković (Dinamo) 5 Lovro Majer (Lokomotiva) 4 Luka Ivanušec (Lokomotiva) 3 Ivan Fiolić (Dinamo) 2 Nikola Moro (Dinamo) 1 