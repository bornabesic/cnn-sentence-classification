Nijemac Sebastian Vettel u Ferrariju pobjednik je Velike Nagrade Bahraina, treće utrke Svjetskog prvenstva Formule 1. Vettel je sjajno odvozio utrku na trkalištu Sakhir koja je protekla u taktičkom nadmudrivanju. Startao je iz drugog reda iza dvojice vozača Mercedesa, Finca Valtterija Bottasa i Britanca Lewisa Hamiltona, no već nakon prvog zavoja ugurao se između njih. Nijemac je potom počeo pritiskati vodećeg Bottasa, ali ga nije uspio prestići, već je u 11. krugu otišao u boks na promjenu guma. Mercedesovi vozači na promjenu su otišli u 14. krugu u trenutku dok je na stazu izašao sigurnosni automobil.  Kada se "safety car" povukao, Vettel je bio u vodstvu ispred Bottasa i Hamiltona, a Britancu je dodatne probleme predstavljala kazna od pet sekundi zbog nepotrebnog usporavanja na ulasku u bokseve. U 27. krugu Hamilton je prestigao Bottasa i krenuo u lov na Hamiltona, ali ga nije uspio dostići. Četvrto mjesto pripalo je drugom vozaču ‘propetog konjića’, Fincu Kimiju Räikkönenu, peti je bio Red Bullov Australac Daniel Ricciardo. Sedmo mjesto uzeo je Brazilac Felipe Massa u Williamsu, a krug osvajača bodova zatvorili su Meksikanac Sergio Pérez u Force Indiji, Francuz Romain Grosjean u Haasu i Renaultov Nijemac Nico Hülkenberg. - Bio je ovo sjajan dan. Znao sam da smo brzi i napravili smo dobar posao. Bolid je bio pravi i kontrolirao sam utrku do kraja premda je Hamilton zaprijetio - kazao je Vettel nakon druge pobjede ove sezone te 45. u karijeri. U ukupnom poretku vodi Vettel sa 68 bodova, Hamilton na drugom mjestu ima sedam bodova manje, a treći je Bottas sa 38 bodova. U poretku konstruktora vodi Ferrari (102) ispred Mercedesa (99) i Red Bulla (47). Iduća utrka je VN Rusije u Sočiju 30. travnja. 