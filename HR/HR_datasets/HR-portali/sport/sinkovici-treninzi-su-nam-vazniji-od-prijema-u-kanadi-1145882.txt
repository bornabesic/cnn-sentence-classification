Olimpijski pobjednici Martin i Valent Sinković nisu otputovali u Vancouver na dodjelu nagrade za najbolju veslačku posadu 2016. godine. Nagradu je umjesto njih preuzeo njihov trener Nikola Bralić koji je ondje bio i predavač na tradicionalnom trenerskom seminaru Svjetskog veslačkog saveza. Jer, Bralić je jedan od najpriznatijih svjetskih stručnjaka pa je tako bio i izabran za najboljeg veslačkog trenera svijeta u 2015. godini. Zahvalu snimili na Jarunu – U Svjetskom veslačkom savezu nije praksa da iste godine daju nagradu i posadi i treneru. Tako su za 2015. dali nagradu meni, a za 2016. dečkima – objasnio nam je Nikola. Zašto pak u Vancouver nisu otputovali Sinkovići, otkrio nam je Valent: – Nismo otišli na dodjelu jer nismo toliko častohlepni ljudi da bi nam to bilo važnije od treninga. Da smo otišli u Vancouver izgubili bismo pet dana treninga, a i morali bi se prilagođavati na vremensku razliku od devet sati pa bi nas to prilično izbacilo iz ritma treninga. Uostalom, i tri prethodna laureata nisu išli po svoje nagrade. Zato smo mi na zamrznutom Jarunu snimili našu video-zahvalu i poslali ju organizatorima. Kakav je osjećaj biti najbolji od najboljih, a ne samo najbolji u svojoj disciplini? – To je nešto iznimno, posebice s vremenskim odmakom od tog olimpijskog zlata. Nakon snijega idu u Pisu Nakon što su odlučili promijeniti disciplinu i iz dvojca na pariće prešli u dvojac bez te nakon što se Valent oporavio od ozljede rebra, Sinkovići su 10 dana proveli na snijegu. – Kondiciju smo skupljali skijaškim trčanjem, bili smo u Italiji. To je iznimno naporan sport, ali jako dobar kao kondicijski trening. Sinkovići su u nedjelju uživali u obiteljskom ručku kod roditelja u Zagrebu. No, uskoro će na novu fazu priprema. – Idemo u Pisu gdje ćemo izaći na vodu jer tamo je toplije nego i na našem Jadranu – kaže Valent.