Nije neka tajna da je talijanski gigant Juventus već godinama najdominantnija momčad na Čizmi i da je nakon afere Calciopoli izašao jači nego ikada. Pametni potezi uprave, dovođenje klasnih igrača za malo ili ništa novca uz odlične trenere i infrastrukturu kluba dovelo je Juventus tu gdje je danas. A to su dva finala Lige prvaka u tri sezone i šest uzastopnih naslova prvaka Italije. Andrea Pirlo, Carlos Tevez, Arturo Vidal, Fernando Llorente, Paul Pogba, Sami Khedira pa onda Patrice Evra ili Dani Alves samo su neki od igrača koji su došli za 'džabe' ili ispod cijene. A sada je na redu Andres Iniesta, javljaju Corriere, Tuttomercato i još neki mediji u Italiji. Juveova renesansa zasluga je pregovaračkog maga Beppea Marotte, koji je uz talijansko vino i pokoju riječ ohrabrenja svoje sugovornike, predstavnike drugih klubova, uspješno vodio linijom manjeg otpora. Sada će mu trebati pomoć svih viših sila. Jer odraditi transfer djeteta Barcelone i jednog od najplemenitijih veznjaka svoje pozicije u povijesti nije nimalo lagan zadatak. Trebat će pun arsenal slatkorječivih obećanja, ali prelazak Inieste iz Barcelone u Torino nije nemoguća misija. Pogotovo kada se u obzir uzmu sljedeće činjenice - Španjolcu je do kraja ugovora ostala još jedna godina. Odugovlači s produženjem istoga i može se dogoditi da u 34. godini odluči promijeniti sredinu. Juve bi ga dočekao raširenih ruku. Zatim, tu je i novi trener Ernesto Valverde. Suludo je razmišljati da u njegovoj Barceloni ne bi bilo mjesta za igrača poput Inieste, ali isto tako valja razmišljati i postaviti pitanje kako će se Iniesta snaći u toj novoj Barceloni. Juve je odlučio pucati iz svog raspoloživog oružja pa je zaigrao i na kartu Danija Alvesa. Brazilac je ostao dobar prijatelj s Iniestom i već ga je počeo nagovarati na transfer. Ako je mogao on, zašto ne bi mogao i njegov bivši suigrač. Prelazak u Torino mogao bi mu dati dodatan impuls u karijeri. A tu su i zasluge te kultni status koji ima u Barceloni. Ako Iniesta odluči otići teško da bi Barcelona mogla što napraviti. Točnije, koliko bi htjela. Klub mu vjerojatno ne bi stajao na putu, a vrlo vjerojatno ne bi niti tražio odštetu zbog svega što je napravio. Čini se da je Juve povukao potez i namjestio šah-mat. U idućem potezu zarobit će katalonskog kralja...