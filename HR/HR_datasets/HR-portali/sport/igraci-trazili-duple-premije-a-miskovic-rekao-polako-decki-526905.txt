Dupla premija, dupla premija! Pola u šali, pola u zbilji skandiralo se u riječkoj svlačionici nakon što su prvaci postali i osvajači Kupa. - U euforiji su dečki, ali nećemo divljati. Oni imaju dobre plaće i premije određene pravilnikom - smirio je želje igrača riječki predsjednik Damir Mišković. Bio je Mišković i u slavlju jako umjeren u svojem istupu, njegov prijatelj Zdravko Mamić ponovno je bio u elementu poručivši da se ovako nešto više nikad neće ponoviti. - Nisam čuo što je rekao, ali jasno da će se nama biti teško nositi s Dinamom koji je u organizacijskom smislu i u budžetu daleko ispred nas i svih ostalih u Hrvatskoj - kaže Mišković. Nisu u Maksimiru navikli na ovakve sezone, ali Riječanima moraju priznati da su i jučer u Varaždinu bili puno bolji. - Večeras smo pokazali da je onih pet komada u Maksimiru bilo slučajno. Da nismo bili pijani to nam se ne bi dogodilo, trijezni smo pokazali da smo bolji - rekao je Marko Vešović, a riječki je junak s dva gola bio Mario Gavranović. - Ovo je za sve Riječane i za moju suprugu - kaže riječki centarfor, koji se za koji dan ženi. Matjaž Kek s Rijekom je uspio ono što nitko nije više od deset godina. Dinamo je definitivno drugi klub u državi. - Kek i ja imamo usmeni dogovor. On ima ugovor do 15. lipnja. Polako, ima vremena, sjest ćemo i razgovarati - rekao je Mišković, koji ne sumnja da će Slovenac uskoro produžiti svoj ugovor. - Dok sam ja tu, klub ima jasnu viziju, mi nikad nećemo igrače plaćati, 5, 10, 15 milijuna eura i davati godišnju plaću milijun eura. Ostat ćemo u svojim okvirima - dodaje Mišković. Rijeka se uspjela podignuti u samo par dana nakon grozne igre i pet komada u Maksimiru. - Zaključao sam igrače u sobu i počeo im prijetiti. Pametni su to dečki, znali su poštivati finale Kupa – nasmiješio se slavljenik Kek. Varaždinski finale bio je sjajan. Prštalo je na sve strane od stativa, čudesnih obrana, prije svih Prskala koji je možda i odlučio pobjednika obranivši pri rezultatu 2-1 udarac Hodžića s tri metra. Šteta je samo što neke od najboljih igrača, poput vjerojatno Andrijaševića, više nećemo gledati u HNL-u. Doduše - na oduševljenje Dinamovih navijača - nećemo više gledati ni vucaranje po terenu Machada i njemu sličnih...