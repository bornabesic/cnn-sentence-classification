Koordinator Hrvatskog rukometnog saveza (HRS) za muški rukomet Ivano Balić predložio je Upravnom odboru HRS-a ostanak izbornika u ostavci Željka Babića na izborničkoj poziciji u seniorskoj reprezentaciji, o čemu će odluka biti donijeta u sljedećih deset dana, objavio je izvršni dopredsjednik HRS-a Zoran Gobac na konferenciji za medije održanoj u Zagrebu. Iako je podnio neopozivu ostavku na svoju dužnost, Željko Babić ipak je spreman ponovno povesti najbolje hrvatske rukometaše, a svoju je odluku ovako argumentirao: – Riječ neopoziva je jasna za svakoga. Međutim, što je bitno naglasiti iz mog kuta: neizmjerno volim Hrvatsku, neizmjerna mi je čast da mogu biti izbornik hrvatske reprezentacije i da su hrvatska reprezentacija i Hrvatski rukometni savez ispred mog karaktera, mojih stavova i te riječi. Svjestan sam što sam rekao i sigurno sam u tom trenutku imao svoj razlog. Međutim, ako ljudi iz Hrvatskog rukometnog saveza misle da još uvijek mogu pomoći hrvatskoj reprezentaciji, onda je moja moralna obveza, kao građanina Hrvatske, da pomognem, ako mogu. Ako ljudi kažu da to tako ne treba biti, i to podržavam. Očito je ljudima to teško shvatiti u Hrvatskoj. Ja jako volim Hrvatsku i hrvatski rukomet, i ostavio sam ogroman novac da bih bio izbornik, a to su ovdje svi zaboravili ovdje – rekao je vršitelj dužnosti izbornika koji se, unatoč neopozivoj ostavci, odlučio staviti na raspolaganje reprezentaciji nakon razgovora s Ivanom Balićem. – Razgovarali smo dosta dugo. Ja sam iznio svoje viđenje, svoje mišljenje i on je prihvatio dosta toga. I on je rekao neke svoje stvari. Na kraju smo obavijestili Zorana i riješili smo te neke probleme, stvari u kojima se nismo do kraja slagali. Okrenuli smo novu stranicu i sad krećemo dalje. Sad je na Upravnom odboru hoće li prihvatiti našu odluku ili ne – prepričao je Ivano Balić na koji je način postigao dogovor s Babićem koji još uvijek, bez obzira na brojne kritike i od ljudi iz vodstva Saveza, uživa i povjerenje izvršnog dopredsjednika. – Za mene je Željkova ostavka bila ishitrena i neutemeljena. U sljedećih deset dana sazvat ćemo Upravni odbor na kojem ćemo razmatrati Željkovu ostavku. Prezentirat ćemo Upravnom odboru zbog čega je došlo do ostavke i zbog čega je došlo do povlačenje ostavke. Željko je osvojio medalju, kvalificirao se na Olimpijske igre i na Svjetsko prvenstvo. Normalno, o budućim rezultatima će ovisiti koliko će dugo biti izbornik. Moramo imati povjerenja u Ivanov izbor. Dok je on koordinator, on predlaže, a mi usvajamo. U ovom trenutku vjerujemo i Ivanu i Babiću – rekao je Zoran Gobac te demantirao tezu da u HRS-u postoji kriza vlasti.  – Za razliku od nekih naših prijateljskih, konkurentnih loptačkih sportova koji imaju jednu veliku krizu, koju hoćete i nama polako nametnuti, međutim, Hrvatski rukometni savez ima svoja tijela koja provode određene procedure. Činjenica je da krize rukovođenja nema, da krize rukovođenja nije je bilo ni kad smo imali puno lošije rezultate – naglasio je Gobac. Novinare je zanimalo kakvu poruku Babić šalje igračima koje bi trebao voditi, svojim odustajanjem od ostavke.    – Za mene je to izvrsna poruka. Znate u kojem kontekstu? Da mi svi griješimo. I igrači su pogriješili, između ostaloga, i imaju šansu da se poprave. E, to sam ja napravio. To je izvrsna poruka, i za mene i za sve nas koji griješimo. I javnosti je to izvrsna poruka, da nismo svi svaki put u pravu, iako mi tog trenutka mislimo da je ispravno to što smo napravili. Ja sam to napravio po svojoj savjesti, jer sam u tom trenutku smatrao da nisam pomogao ili da ne pomažem hrvatskom rukometu ili Republici Hrvatskoj. Izbornika Babića pogodile su kritike koje su na njegov rad dolazile s raznih strana, zbog čega je u tekstu kojim je podnio neopozivu ostavku napisao da se osjećao izdanim. No, sad je bi ti isti ljudi koji su ga izdali trebali odlučivati o njegovu ostanku.  – Bio je to udar na mene kao trenera i čovjeka. Normalno da sam se osjećao izdanim. Što mislite da je ugodno čitati da trener nema karakter? Je li mislite da je to ugodno mojim roditeljima? Ja sam bio u takvoj poziciji da se 15 ili 20 dana udaralo jako po izborniku. Osjećao sam se izdanim. Itekako. Jesam li to zaslužio? To ne znam. Možda jesam. Kad je Željko Babić bio suočen s brojnim pitanjima na koja nije bilo lako odgovoriti, u njegovu je zaštitu ustao Zoran Gobac. – U Hrvatskoj nema sto kandidata za izbornika, možda ih ima dvoje, troje. Hrvatski rukometni savez sebi neće nametnuti da je u prošloj godini ostvario loš rezultat. Dok paralelno slavite sport koji je u rasulu 20 godina za isto osvojeno mjesto na Olimpijskim igrama, a nama hoćete nametnuti da smo napravili veliki neuspjeh. Mislim da ste nekorektni. Izbornik će biti dok god bude imao rezultat. Budite sigurni da Hrvatski rukometni savez neće tolerirati neuspjeh – zaključio je izvršni dopredsjednik HRS-a. Na konferenciji za medije predstavljen je i popis 21 igrača koji su pozvani na reprezentativno okupljanje od 31. listopada do 6. studenoga. Igrači s popisa će se prvo okupiti u Zagrebu, a potom tjedan dana provesti u Umagu, gdje ih, prema riječima Ivana Balića, "očekuje dosta treninga i neke promjene u igri". Na popisu se nije našao kapetan reprezentacije Marko Kopljar, kao ni Ivan Pešić i Igor Karačić. – Kopljar je izostavljen. Igra, ali ima ozbiljnih problema s koljenom. No, pokazao je strašnu nacionalnu pripadnost, kad je igrao pod injekcijama. Karačić i Pešić su dio tima, imaju kvalitete. Hrvatska ima dobrih igrača, sličnih sposobnosti, kojima treba dati šansu. Dogovorili smo se uvesti četiri, pet novih igrača. Oni koji nisu na popisu, naravno da mogu biti. Nova imena su tu zbog osvježavanja, da vidimo što mogu, da se mogu pokazati nama ili novom izborniku – pojasnio je Babić njegov i Balićev izbor onih koji su pozvani na "reprezentativni tjedan" te odbacio da postoje bilo kakvi drugi kriteriji za ulazak u reprezentaciju, osim kvalitete: – Igrači koji zasluže, bit će tu. Ovdje nema osobne razine. Mi previše volimo hrvatski rukomet da bismo imali osobnu razinu osvete. To ne postoji. Griješite ako tako mislite. Babić nije želio govoriti o planovima rada sve dok ne bude potvrđen kao izbornik, ali je rekao da se njegov osjećaj po pitanju reprezentacije nikada nije promijenio. – Osjećam uvijek isto, kad sam došao, kad sam dao ostavku i danas. Dok oni budu vjerovali u mene, ja ću ostati. 