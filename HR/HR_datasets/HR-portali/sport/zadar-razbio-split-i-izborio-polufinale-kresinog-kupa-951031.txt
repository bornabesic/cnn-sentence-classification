Foto: Hina KOŠARKAŠI Zadra plasirali su se u polufinale Kupa Krešimira Ćosića nakon što su u Šibeniku pobijedili Split s 80:64 (28-4, 15-24, 16-21, 21-15).  Zadrani su do pobjede došli nevjerojatnim otvaranjem utakmice jer su prvu četvrtinu okončali s vodstvom od čak 28-4. Splićani su u nastavku pokušali nadoknaditi svoj katastrofalan početak utakmice, ali su nakraju ipak doživjeli uvjerljiv poraz.  Ivan Marinković (15), Jakov Vladović (13) i Boris Barać (12) su predvodili Zadrane, dok je kod Splićana jedini raspoloženi bio Mateo Kedžo s 24 ubačaja.  Zadar će u polufinalu u petak igrati s najvećim favoritom za naslov Cedevitom, dok šibenski Jolly u drugom polufinalu čeka pobjednika dvoboja GKK Šibenika i Cibone, koji se igra večeras.