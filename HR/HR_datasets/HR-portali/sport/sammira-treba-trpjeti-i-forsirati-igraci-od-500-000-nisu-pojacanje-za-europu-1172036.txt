Da je Ivajlo Petev neki naš trener, znate kad bi preživio ovu sezonu? Nikad, pa ni tad. Uostalom, kad je nakon Hajduka poražen i u Koprivnici, čelnici Dinama već su mu pisali otkaz na putu prema Zagrebu. No, onda su vidjeli da u ugovoru s njim, u nesuvislo produženom ugovoru nakon priprema u Turskoj, nemaju nikakvu klauzulu po kojoj bi ga se mogli jeftino riješiti, a oko 700.000 eura, koliko bi koštalo da ga u cijelosti isplate, bilo im je previše pa su okrenuli ploču. – Nismo klub koji radi takve stvari, Petev ostaje naš trener – kazao je sportski direktor Romeo Jozak nakon prospavane noći. Petev je ostao, do kraja nije uspio prijeći Rijeku i sad se plavi koprcaju u traženju načina da mu se zahvale na suradnji, a da ih to previše ne košta. Bivši trener Dinama Krunoslav Jurčić nije želio biti kritičan prema svom kolegi. – Ne želim suditi o treneru nakon samo šest mjeseci rada, pa tako ni i Petevu jer se ozbiljne stvari u tom periodu ne mogu napraviti. No, s druge strane, problem mu je što u tom periodu nismo uspjeli vidjeti ni viziju Dinama, kako bi trebao izgledati, kako bi trebao igrati za godinu ili dvije. Dovoljan je primjer Šituma, igrao je lijevo krilo, desnog i lijevog beka. Pa mora se znati je li on, ili bilo tko drugi, igrač za Dinamo i za koju poziciju. Tako je bilo s mnogo igrača – kazao je Jurčić. Ćorić nije napredovao Istina je da je Petev puno lutao, puno rotirao momčad i da nikad niste mogli znati tko će sutra igrati i na kojoj poziciji, dok su kod, primjerice, Rijeke i vrapci znali udarnih jedanaest. Petevu u prilog nije išla ni strategija kluba koja je zapravo bila nepoznata. Doveli su mu Sammira, a imali su Ćorića, željeli gurati mlade igrače u fokus... – Kad je o Sammiru riječ, ja bih bio za to da ga se dovede. Pa radio sam s njim pet godina i znam da je mogao pomoći Dinamu bez obzira na to što je jako specifična osoba, ali je i dosta pozitivan. No, kod njega se zna, a to su znali svi koji su s njim radili, da ga treba trpjeti, forsirati da igra i da će ti to on u nekoliko najvažnijih utakmica vratiti. Ali, ako je jednom u prvih jedanaest, pa onda na klupi, treći put na tribini, onda od njega nemaš ništa. I to je posao trenera, to mora prepoznati – kaže Jurčić. Ante Ćorić bio je projekt kluba, u njemu se vidjelo novog Kovačića, igrača koji će biti za veliki klub. – Dobar sam s njegovom obitelji, ali sam jako nezadovoljan njegovim napretkom u tri godine, to je posljedica i njegovih osobnih razmišljanja, utjecaja obitelji i ljudi oko njega. No, u Dinamu su postajali takvi igrači koji su bili projekti kluba, na njima su treneri ostajali bez posla jer su morali igrati, ali su na kraju postali igrači za Real – objasnio je Jurčić. Stariji igrači nemaju moć Dakle, za bolje sutra Dinama, to je nešto plavi moraju znati riješiti i posložiti, a ne lutati kao dosad. No, što zapravo treba napraviti? – Mora pobjeći od dvije stvari, ne može se s momčadi raditi samo natjecateljski trening kad imaš toliko mladih igrača, paralelno moraš raditi i razvojne treninge jer će u suprotnom ti mladi talenti stagnirati. I, Dinamo se mora jako posvetiti kičmi, ključnim igračima, starijima u momčadi, jer sadašnjih pet ili sedam nemaju kvalitete suvremenih igrača, nemaju moć, nisu konkurentni za Europu, a sad se pokazalo da nisu ni za domaći naslov dovoljno dobri. I tu Dinamo treba napraviti dobar posao, a onda puno raditi razvojno s mladima. Uz to, ako je, primjerice, Ćorić projekt i očekuje se da postane pravi, onda ne dovodiš na njegovu poziciju neko vrhunsko pojačanje. I za svaku poziciju treba razmišljati tako, ako na nekoj nema vrhunskog talenta, onda treba dovesti vrhunsko pojačanje – kazao je Kruno i dodao: – Kod nas je problem što prodajemo klinca koji ima par minuta u prvoj momčadi za pet ili sedam milijuna eura, a onda bismo doveli pravo pojačanje za 500.000. Igrač od pola milijuna eura nije pojačanje, govorim iz perspektive europskog Dinama koji bi bio konkurentan u Europskoj ligi. Puno je toga u ovom mjesecima pred Dinamo. Doznaje se da traže lijevog beka, veznog igrača i napadača, ali još nisu nacrtali svoju križaljku, koga će otpisati. Pa još nisu ni definitivno odlučili što će biti s Petevom, a bez te odluke, jako je teško stvarati strategiju za novu sezonu ili sezone, a upravo loša strategija odnijela im je naslov prvaka ove sezone. Valjda su nešto naučili. To bi bio prvi korak.