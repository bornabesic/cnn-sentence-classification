Foto: Getty Images/Guliver Image GIANLUIGI BUFFON i dalje je jedna od rijetkih istinskih nogometnih legendi koja u bogatoj karijeri nije osvojila Ligu prvaka. U subotu je u finalu u Cardiffu Juventus izgubio 1:4 od Real Madrida, a Buffon u 90 minuta primio više golova nego u cijeloj sezoni Lige prvaka.   Na pragu je 40. rođendana i nakon 26 godina nogometne karijere i 20-ak osvojenih trofeja podizanje onog najpoželjnijeg bio bi idealan kraj. Sudbina je htjela drugačije, ali iako su ga mnogi fanovi već oplakali, Buffon je sve oduševio porukom da će sljedeće godine pokušati ponovo.   "Još imam jednu godinu ugovora, to znači da imam još jednu šansu osvojiti Ligu prvaka", rekao je vratar koji je još prije 11 godina s Italijom osvojio naslov prvaka svijeta.   "Bit će teško biti bolji nego ove sezone, jer smo napravili nešto doista nevjerojatno. Nažalost, nismo uspjeli", dodao je Buffon.     Slavni vratar ranije je najavio da će karijeru vjerojatno zaključiti nakon Svjetskog prvenstva 2018. godine.   Nakon što je u Parmi proveo cijelo desetljeće i davne 1999. s tim klubom osvojio tri trofeja (Coppa Italija, talijanski Superkup, UEFA kup) i svoj prvi i jedini europski naslov, 2001. je za rekordnih 52 milijuna eura prešao u Juventus. Buffon je prije 20 godina (1997.) s Parmom igrao u Ligi prvaka    U Torinu je postao ikona i jedan od najboljih vratara svijeta, osvojio je 10 naslova prvaka Italije (dva su im oduzeta u aferi Calciopoli), a svoju veličinu dokazao je ostavši u Juveu i kada su izbačeni u drugu ligu. Tako se okitio i naslovom u Serie B, dodao je tome i tri kupa i pet talijanskih superkupova. Liga prvaka je jedino što mu nedostaje. Možda dogodine.