Topnici se u bavarskoj prijestolnici nisu proslavili i u London su se vratili s minusom od 5:1. Bilo je ovo četvrti put u 12 godina da je Arsenal igrao protiv njemačkog velikana, a u ranija tri ogleda među osam najboljih uvijek je prolazio Bayern. Ujedno, Arsenal je u proteklih šest godina svaki put natjecanje u Ligi prvaka završavao upravo u osmini finala. Klub iz Münchena tako je na Allianz Areni slavio u posljednjih 16 utakmica, što je i rekord Lige prvaka.  - Bio je to vrlo važan rezultat. Bili smo kompaktni cijelo vrijeme i pokazali dobru napadačku kvalitetu. Uloga Thiaga je bila vrlo važna. To je dalo Robbenu, Lahmu, Alabi, Costi puno prostora i stvorili smo puno prilika - rekao je nakon utakmice Carlo Ancelotti, trener Bayerna. Rezultatom je zadovoljan i Alcantara. - Nakon 1:1 na poluvremenu znali smo da moramo postići više golova kako bi se poboljšali svoju situaciju pred utakmicu u Londonu. Nakon što smo zabili treći gol, četvrti i peti došli su sami od sebe i važni su za naše gostovanje - izjavio je dvostruki Bayernov strijelac. - S jedne strane sam bio iznenađen da je sve ispalo dobro, ali s druge strane, znam karakter ove momčadi, pa me ne iznađuje ova visoka pobjeda - zaključio je Robben. Trener Arsenala, Arsene Wenger, bio je silno razočaran. - Ovo je teško objasniti. Imali smo dvije dobre prilike za zabiti u završnici prvog poluvremena. Stvari su krenule loše za nas nakon što smo izgubili Koscielnyja. Raspali smo se. Bayern je bio bolji od nas, igrao je dobro, a mi smo pali - kazao je Francuz i dodao: - Ne tražim isprike. Šok je ovako izgubiti. Sve smo napravili krivo, peti gol je to pokazao. U ovakvim utakmicama morate biti fokusirani 90 minuta. Imam osjećaj da nas je treći gol ubio, nakon njega nismo znali odgovoriti. Zaključio je kako nije važno što on osjeća nakon ovog poraza već da se momčad mora oporaviti i koncentrirati na sljedeću utakmicu. 