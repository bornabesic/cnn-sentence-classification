Konačno je u Dinamo i na adresu plavog kapetana Arijana Ademija stigla odluka CAS-a (Međunarodni sportski arbitražni sud) na žalbu oko kazne zbog navodnog dopinga. I taj je sud konačno odlučio da se Ademiju skine kazna, da se suspenzija s četiri godine koliko je iznosila prvotna kazna, smanji na dvije godine. To je s jedne strane odlična vijest, ali s druge baš i nije. Naime, nema dvojbe da bi svi donedavno bili presretni da se kapetanu Dinama kazna prepolovila, ali sada zadovoljstva baš i nema jer u Maksimiru su bili uvjereni da će Ademi biti ili proglašen potpuno nevin s obzirom na dokaze koje su podastrijeli sudu iz tri nezavisna laboratorija, ili da će mu kazna biti toliko smanjena da već sutra može trenirati s plavom momčadi i pripremati se za nastavak svoje karijere. Zadnje s Interom Ovako, kako sada stvari stoje, Ademi neće smjeti ni trenirati s plavima sve do listopada kada mu kazna ističe. Naime, kada mu je kazna izrečena, Ademi nije smio trenirati ni igrati niti za jedan klub čak ni nižeg ranga natjecanja, iako je želio igrati u četvrtoj ligi za Kustošiju. I počeo je trenirati. - Sad je Kustošija moja realnost, da ne mislim davati cijelog sebe za ovaj klub ne bih ni dolazio - pričao nam je tada Arijan, ali je onda stiglo tumačenje da ni za njih ne smije igrati. I tako se nastavila agonija Arijana Ademija, koja je, podsjetimo počela dopinškom kontrolom na utakmici Lige prvaka protiv Arsenala 16. rujna 2015. godine kada su plavi pobijedili s 2:0. Nakon postupka, Ademiju je u studenom određena četverogodišnja suspenzija tako da je zadnju utakmicu za plave odigrao 3. listopada protiv Intera. Sve to poslužllo je menadžeru Arsenala Arseneu Wengeru kao izlika za poraz: - Teško je protiv dopingiranih igrača! Uslijedila je bitka Dinama i Ademija, žalba koju je disciplinska komisija Uefe odbila pa su plavi skupili spomenuta tri nalaza nezavisnih laboratorija koja su utvrdila da je supstanca koju je Ademi uzimao dozvoljena, ali je bila kontaminirana, ne njegovom ni klupskom krivnjom, nedozvoljenim stanozolom. I te su nalaze poslali u Međunarodni sportski arbitražni sud (CAS) koji je pak odugovlačio s odlukom, 28.listopada 2016. godine, 15. veljače ove godine pa onda i 17. ožujka CAS je odluku odgodio, da bi jučer odlučio da se Ademiju kazna smanji. - Ovakva odluka mi nije baš jasna, ili je kriv ili nije kriv. Ako nije, zašto mu nisu kaznu ukinuli, ako su ju išli ublažiti, zašto nisu skinuli još pola godine da se dečko može pripremati za novu sezonu - kazao je Kruno Jurčić koji je puno radio s Ademijem i zna da će kapetan plavih napraviti sve da se što prije spremi: - Ako ne bude mogao raditi s momčadi do listopada, opet je u nezgodnoj situaciji, njemu fale nogometni treninzi, igra. I kad počne raditi s momčadi, sigurno će mu trebati dosta da se vrati u nogometni ritam. - Da, jako puno će mu trebati, srećom što je on dovoljno mlad pa će to ipak biti nešto lakše. S druge strane je problematično jer on puno toga zasniva na fizičkoj igri, i zato će mu trebati više vremena. Znam da se on nije zapustio, da se bavio sportom, ali drugo su nogometni treninzi, utakmice. Ipak, siguran sam da će se Ademi vratiti, on je vrijedan dečko i sve će on nadoknaditi, samo je pitanje vremena - zaključio je Jurčić. Odluka štiti Uefu Jednom prilikom sadašnji trener Dinama prisjetio se Ademija. - Da mi je pet Ademija u momčadi, gdje bi mi bio kraj - rekao je Ivajlo Petev. Kako bilo, Ademi će morati pronaći još malo strpljenja, pa krenuti s nogometnim treninzima. Koliko god je šteta što Ademi nije potpuno oslobođen, toliko je i razumljiva odluka CAS-a. U slučaju da su potpuno oslobodili Ademijam Uefa bi morala platiti milijunske odštete prije svega Dinamu koji je ostao bez igrača, a i dalje ga je plaćao uvjeren u njegovu nevinost, pa onda i samom Ademiju. Ovako je CAS zaštitio i Uefu. 