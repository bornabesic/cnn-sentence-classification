NAKON što je američki proizvođač automobila Ford odlučio sudskim putem zatražiti zadovoljštinu od Ferrarija zbog korištenja imena F150, talijanska momčad koja se natječe u Formuli 1 odlučila je preimenovati bolid.   Iako su iz momčadi "propetog konjića" nazivanje bolida objasnili posvetom 150. godišnjici talijanskog ujedinjenja, tvrtka Ford Motor Co. zakonski je vlasnik zaštitnog znaka F150, kojega nosi serija njihovih kamioneta, i stoga je pokrenula tužbu protiv Ferrarija na Federalnom sudu u Detroitu za protupravno korištenje tuđeg branda, kao i korištenje sličnog loga. Iz Ferrarijevih redova pokušali su se obraniti priopćenjem u kojem se tvrdi da nikada nisu, niti to namjeravaju, oznaku F150 koristiti kao ime komercijalno dostupnog proizvoda, te da nikada neće postojati produkcija linija jednosjeda. U priopćenju se nadalje navodi da se Ferrarijeva nomenklatura projekta trkaćih automobila veže uz kronološki red, odnosno posebne događaje te da je ove godine donesena odluka da se bolid posveti 150. obljetnici ujedinjena Italije. Zbog tih razloga, navode dalje iz Ferrarija, njihov se bolid ne može miješati sa komercijalno dostupnim vozilima, a isto vrijedi i za brand pa je "teško shvatiti Fordovo viđenje situacije." U zaključku priopćenje iz Ferrarija navode da u znak dobre volje skraćenu verziju imena mijenjaju punim nazivom, pa će se bolid u novoj sezoni zvati Ferrari F150th Italia.