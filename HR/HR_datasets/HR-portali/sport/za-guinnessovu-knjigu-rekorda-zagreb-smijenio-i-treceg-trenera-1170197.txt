Rukometni klub PPD Zagreb završit će sezonu s četvrtim trenerom. Vjerojatno su “plinari” jedini klub na svijetu koji je u samo jednoj godini promijenio čak tri trenera. Počeo je Veselin Vujović koji je nakon četiri uzastopna poraza u Ligi prvaka sporazumno raskinuo ugovor. Silvio Ivandija ostao je šest mjeseci i u tom vremenu uspio je izboriti osminu finala Lige prvaka i ostvariti plasman na završni turnir SEHA Gazprom lige gdje je Zagreb bio četvrti. Ivandija je smijenjen jer je momčad djelovala prilično bezvoljno i bezidejno pa je doveden Slavko Goluža. On je odradio Final-Four SEHA Gazprom lige, pet kola Lige za prvaka Hrvatske i završni turnir hrvatskog kupa. I bez obzira na to što je osvojen hrvatski kup, doduše tek nakon izvođenja sedmeraca, Goluža je morao odstupiti. Vidjelo se da nekadašnji izbornik hrvatske rukometne reprezentacije nema kontrolu u svlačionici, a neki njegovi potezi u finalu kupa bili su pomalo nelogični. Primjerice, Stipe Mandalinić nije odigrao ni minutu, a Lovro Jotić čak je ostao na tribini, kao višak. A riječ je ipak o dva reprezentativca Hrvatske. – Uprava kluba donijela je odluku kako je najbolje da trener kojega smo nedavno predstavili kao našeg šefa struke za iduću sezonu, Kasim Kamenica, dobije priliku kroz preostalih pet susreta i nekoliko desetaka treninga upoznati naše rukometaše kako bi imao bolji uvid u stanje prve ekipe i kako bi što bezbolnije krenuli u pripreme za novu sezonu. Sigurni smo da je ovo dobra odluka koja će olakšati fazu prilagodbe novog trenera na igrače i obrnuto – istaknuo je Ante Ančić, direktor kluba. Goluža je ostao “cool”. – Nema ljutnje. Oni su potpisali s Kasimom, a ja sam bio tu samo da pomognem ovih nekoliko mjeseci. Rastanak je bio džentlmenski – rekao je Goluža koji će od 1. srpnja u slovački Tatran.