Foto: Getty Images / Guliver Image JEDAN od najboljih napadača na svijetu prešao je u jedan od najbogatijih klubova svijeta, javljaju francuski mediji. Pierre-Emerick Aubameyang (27), gabonski napadač Borussije Dortmund i s 31 golom najbolji strijelac Bundeslige u upravo završenoj sezoni, nakon četiri godine i 120 golova za njemački klub, vraća se u rodnu zemlju, odakle je 2013. iz St. Etiennea za 13 milijuna eura prešao u Dortmund. Njegov dosadašnji klub sada će zaraditi više nego peterostruko od onog što je uložio jer PSG je s Borussijom dogovorio 70 milijuna eura odštete za napadača koji je u Dortmundu imao ugovor do 2020., ali je već godinu i pol "pitanje dana" kada će otići u neki od najbogatijih klubova. To se konačno dogodilo na kraju sezone u kojoj je u svim natjecanjima postigao čak 40 golova.  Preostalo je da još Aubameyang dogovori uvjete s PSG-om, gdje će mu se godišnja plaća kretati oko 10 milijuna eura, dok će za potpis ugovora dobiti još 6 milijuna.  Aubameyang može igrati kao središnji i krilni napadač, a zajedno s Cavanijem i Draxlerom tvorit će iznimno ubojiti trojac.