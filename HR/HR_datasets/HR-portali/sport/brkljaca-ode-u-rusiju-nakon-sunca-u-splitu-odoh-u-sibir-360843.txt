Završni pregovori odrađeni su u Varšavi, s Brkljačom je na licu mjesta bio i menadžer Branko Hucika. Prema nekim spoznajama 26-godišnji Brkljača trebao bi dobivati oko 250 tisuća eura po sezoni.- Zadovoljan sam, idem u ambiciozan klub, koji se želi vratiti u elitni razred ruskog nogometa. Nisam bio zadovoljan kako se u Hajduku razvijala situacija oko mene. Brzo smo se dogovorili, predsjednik Maleš bio je korektan, a i ja sam im oprostio dugovanja i još će nešto dobiti za odštetu. Novosibirsk je, rekli bismo, "Bogu iza nogu". Od Moskve je udaljen 3300 kilometara, zimi temperatura zna doseći i minus 40. Trenutno je minus 14, a u ponedeljak će, primjerice, biti minus 21. Prijatelji koji će "Brkiju" zaželjeti sreću u Sibiru umjesto poklona mogli bi donijeti nešto kapa, rukavica i ostalih potrepština za silnu hladnoću.–Tako je to kod mene. Dosta sam bio na suncu, nauživao sam se u Splitu i Cagliariju. Sad idem u drugu krajnost. Neće biti lako, konzultirao sam se s Vejićem, koji je igrao u Tomsku. Ma, kad su se svi drugi priviknuli, onda ću i ja. Nisam drugačiji. Novosibirsk je milijunski grad, bit će super, uvjeti su odlični – kaže Brkljača. Prema Sibiru ide i Matija Špičić, lijevi bočni Istre. A Hucika radi punom parom, Hajduku je dao ponude za Anasa Sharbinija, Tomasova i Inohu, svi su mogli u Kinu, ali u Poljudu su odmahnuli rukom. 