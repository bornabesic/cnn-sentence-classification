Igrali su s crnim trakama oko ruke, prije utakmice šutjeli su minutu kako bi odali počast žrtvama terorističkog napada na koncertu u Manchesteru na kojem je bombaš samoubojica uzeo više od 20 života mladih ljudi. Bila je to sve samo ne obična priprema za finale Europske lige kad je Manchester u pitanju. Zamolili su Uefu ispričnicu za 'presicu' dan uoči finala, nikome nije bilo do izjava i protokolarnih stvari dok Manchester tuguje. - Ovo je bilo za Manchester, za sve ljude koji su patili. Nosimo trofej kući u ovom teškom tjednu za naše sugrađane - rekao je Juan Mata. U Stockholmu je bio i David Beckham. - Ovo je bilo više od sporta. Velika noć za United, ali još veća za Manchester i našu zemlju. U trenucima u kojima oplakujemo žrtve suludog čina imamo sport koji nam je dao malo sreće u teškim vremenima - rekao je bivši veznjak Uniteda. Pogba i Mhitarjan zabili su Ajaxu u 2-0 pobjedi. - Ma, svi su mi prije utakmice govorili da ću zabiti. Čak sam i sanjao da zabijam i evo, uspio sam. Gušt je podići pehar i osigurati Ligu prvaka kad već nismo uspjeli to učiniti u prvenstvu - rekao je Henrik Mhitarjan. - Ovo je kraj jedne jako teške, ali iznimno, iznimno uspješne sezone. Više smo je htjeli na ovaj način završiti, nego biti četvrti u ligi. Od sad sam n a odmoru, nogomet me više ne zanima - rekao je Jose Mourinho. - Borili smo se jako od početka natjecanja i osjećali smo da možemo do kraja. Osvojili smo trofej s dobrom gol razlikom protiv sjajne momčadi. Od početka smo imali kontrolu, ali ovo mi je bila jedna od najtežih sezona - rekao je Mourinho. Duboko je uzdahnuo, okrenuo se prema novinarskoj loži i ispalio: - Još sam broj 1! Ne sumnjajte u mene!