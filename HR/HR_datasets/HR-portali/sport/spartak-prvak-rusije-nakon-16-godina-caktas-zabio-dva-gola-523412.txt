Nogometaši Spartaka iz Moskve u nedjelju su i službeno osvojili svoj 10. naslov prvaka Rusije, a ukupno 22. naslov državnog prvaka u svojoj povijesti nakon što je Zenit iz Sankt Peterburga neočekivano izgubio 1-0 (0-0) na svom terenu od Tereka iz Groznog u susretu 27. kola. Nakon takov raspleta u Sankt Peterburgu, Spartak, koji je u subotu svladao Tom 1-0, ima nedostižnih 10 bodova više od drugog CSKA, a 11 više od trećeg Zenita s obzirom da su do kraja sezone ostala još tri kola. Spartak je od 1992. do 2001. godine osvojio devet od prvih 10 naslova prvaka Rusije, a na jubilarni 10. čekali su čak 16 godina. Hrvatski veznjak Mijo Caktaš bio je junak 2-1 (1-1) pobjede Rubina iz Kazana protiv Ufe postigavši oba gola u preokretu svoje momčadi. On je u 37. minuti iskoristio penal za 1-1 popularnom "panenkom", a u 53. pogodio za konačnih 2-1. Rubin je sada osmi na ljestvici sa 35 bodova, jednim manje od sedme Ufe. 