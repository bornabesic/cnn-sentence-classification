– Sve najbolje ovog svijeta s ovim Mirjaninim uspjehom srušilo se na mene. Najsretniji sam na svijetu, možda sam čak sretniji i od same Mirjane. Ne mogu to dokazati, ali je živa istina ovo što kažem – rekao je Marinko Lučić, Mirjanin otac, piše Slobodna Dalmacija. U polufinalu Australian Opena hrvatska tenisačica Mirjana Lučić-Baroni izgubila je protiv druge igračice svijeta Amerikanke Serene Williams sa 2:6, 1:6. – Njezin novi trener Marin Bradarić, dečko kojeg znam godinama, u posljednja dva mjeseca svojim trenerskim metodama i vizijom Mirjanu je vratio na njezinu igru u šesnaestoj godini kada je osvojila Australian Open i pokorila svijet. Savršeno se razumiju i činjenica je da je dečko vidio koje su Mirjanine mogućnosti i potencijal... i evo što je u dva mjeseca uspio postići. Jer netko tko je imao dobre teniske rezultate ne mora biti i dobar trener – kaže Marinko Lučić, Mirjanin otac.  S kćeri i ostatkom obitelji se, kaže, ne čuje pa joj nije čestitao, ali kćerin uspjeh bodri i sretan je zbog nje isto kao i ostatak obitelji koja živi u Makarskoj. Što kažete na način na koji ste zadnjih godina prikazivani u medijima? – Ništa ne bih rekao, neka sve ostane kako jest. Najbitnije je ovo što se trenutačno događa – odgovorio nam je Lučić, ali onda je na kraju razgovora ipak dodao: – To su laži. Priče o zlostavljanju su za budale.