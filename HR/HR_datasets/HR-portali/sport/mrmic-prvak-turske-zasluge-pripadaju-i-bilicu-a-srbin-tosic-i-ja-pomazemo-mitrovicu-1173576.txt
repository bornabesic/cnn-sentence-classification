Legendarni vratar Beşiktaşa, danas trener vratara u turskome klubu, Siščanin Marijan Mrmić (52) javio se za Max! iz klupskih prostorija u azijskom dijelu Istanbula. – Kamp je u Aziji, a naš stadion Vodafone Arena u europskom dijelu grada. Vožnja našega klupskog autobusa između ovih dviju destinacija traje oko pola sata, što je i uspjeh s obzirom na ludnicu u prometu. U Istanbulu ima sedam milijuna automobila, od toga dva milijuna taksija. Ne možete ni zamisliti kakav je ovdje prometni kaos – kaže nam legenda Beşiktaşa, tihi i samozatajni Mrmić, čovjek koji je kao igrač proveo dvije sezone u slavnome, ali ipak po rejtingu i trofejima trećemu turskom klubu. Bio sam prvi trenerov izbor – Za Beşiktaş sam potpisao nakon Eura 1996. i u svojoj prvoj sezoni bio sam proglašen najboljim igračem turske lige. Tada su u Turskoj mogla nastupati trojica stranaca, uz mene su u Beşiktaşu bili Nigerijac Amokachi te Bugari Jankov i Lečkov. Ja sam bio standardan i redovito prvi trenerov izbor. U mojoj prvoj sezoni bili smo doprvaci, u drugoj smo osvojili kup. Beşiktaş je ove sezone osvojio svoju drugu uzastopnu titulu. Ukupno petnaestu, dok rekorder Galatasaray ima 20, a Fenerbahçe 19. – Među našim navijačima danima je vladala ludnica, u Gaziantep, grad na sirijskoj granici, došlo je 20.000 tifosa. Turski nogometni savez napravio je ustupak i ukinuo ograničenje broja gostujućih navijača pa su na utakmicu došli naši navijači iz svih krajeva zemlje. Inače, moj Beşiktaş najgledanija je momčad turskoga prvenstva, s prosjekom od gotovo trideset tisuća gledatelja na domaćim utakmicama – nastavlja Mrmić. Beşiktaşeva dominacija u turskoj ligi poklopila se s odlaskom Slavena Bilića, što ne ide u prilog našemu treneru. Međutim, Marijan Mrmić brani bivšega šefa iz reprezentacije. Bilićeve zasluge velike – Bilić ima zasluge za ove trofeje jer je on selekcionirao dio naših igrača. Bio je i ostao omiljen kod naših navijača, a naslov prvaka izmaknuo mu je za dlaku, zato što nije imao tako širok kadar kao Fenerbahçe i Galatasaray – objašnjava Mrmić. Bilića je na klupi Beşiktaşa naslijedio slavni turski trener Senol Günes, osvajač svjetske bronce 2002. godine, i odmah je počela dominacija crno-bijelih. Jedan od Günesovih poteza bilo je i dovođenje trenera vratara Marijana Mrmića. – Kada sam preuzimao dužnost, šef mi je s puno povjerenja rekao: “Vratare ti prepuštam, ti za njih odgovaraš”. Imam izvrstan odnos s glavnim trenerom, a moji me dečki slijede i uzajamno se poštujemo. Sezonu je počeo Tolga Zengin, a potom je prvi vratar postao Španjolac Fabri – nastavlja Mrmić. Istanbul nije favoriziran Konkurent u bitki za naslov bio vam je Istanbul Başakşehir, klub za koji navija predsjednik Erdoğan. Je li potpora državnog vrha bila vjetar u leđa gradskom suparniku? – Ne, nismo uopće osjećali da je Istanbul favoriziran. Oni, poput nas, igraju izvrstan nogomet, imaju kontinuitet trenera na klupi, u momčadi zvijezde poput Babacana, Adebayora, Emrea, Višće... i bili su nam zaista jak suparnik. No ispostavilo se da smo ipak jači te, da nije bilo europskih ispita, već bismo davno osigurali naslov prvaka – ističe Mrmić. Kako se u Beşiktaşu snašao Mitrović? – U startu je bio hendikepiran jer je došao nespreman, praktički s odmora stigao je na naše pripreme u Antalyu pa je cijelo proljeće bio u zaostatku. No Matej je uporan i marljiv pa je s vremenom podizao razinu fizičke spreme i polako se nametao treneru. Bit će mu lakše kada prođe kompletne pripreme s nama. U prilagodbi mu najviše pomažemo srpski reprezentativac Tošić i ja – kaže Mrmić. Osjećate li se sigurnim u Istanbulu? – Ovdje se doista osjećam kao kod kuće, uživam u ovom gradu, volim Turke i njihov mentalitet. U Istanbulu se život odvija normalno, grad živi punim plućima i, unatoč ranijim terorističkim akcijama, uopće o tome ne razmišljam. Bila mi je u Turskoj i obitelj, zimus na pripremama u Antalyi, i nose odande divne uspomene. Mrmićeva supruga Ivančica i 13-godišnji sin Tin žive u Varaždinu, dok 24-godišnji sin Ante brani u zaprešićkom Interu. Ima Marijan i 30-godišnju kćer Maju i 4-godišnjeg unuka Jakova. – Svi muški u obitelji su vratari. Tin brani u pomlatku Varaždina, Ante u Interu, a čak i moj zet, Juraj Nikšić, nekada junior Dinama, koji se danas bavi knjigovodstvom, za svoj gušt brani u Odri – zaključio je Marijan Mrmić, trener vratara reprezentacije, čiji su učenici Subašić i Kalinić proglašeni najboljim vratarima u Francuskoj, odnosno Belgiji.