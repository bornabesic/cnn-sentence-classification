Predsjednik Hrvatskog nogometnog saveza Davor Šuker čestitao je Dinamu na plasmanu u skupinu Lige prvaka. - S velikim ponosom doživjeli smo kraj utakmice u Salzburgu, fantastično je da Hrvatska opet ima predstavnika u Ligi prvaka. Čestitke Dinamu, igračima, stručnom stožeru i rukovodstvu kluba na sjajnom rezultatu koji potvrđuje visoku kvalitetu i naporan rad na svim razinama kluba - poručio je Šuker prenosi stranica HNS-a. - Zahvaljujem i svima iz nogometne Europe koji su nam poslali čestitke. Mnogi se pitaju kako tako geografski mala zemlja može biti tako velika u nogometnom smislu, a znamo da je to plod talenta i mukotrpnog rada nogometne obitelji - dodao je Šuker. Šuker je poželio sreću Hajduku i Lokomotivi koji će se danas boriti za ulazak u skupini Europske lige. - Danas smo svi Hajduk i Lokomotiva! Ne moramo posebno naglašavati što bi za hrvatski nogomet značilo da oba kluba osiguraju europsku jesen i zato im držimo palčeve da daju svoj maksimum, a u tom slučaju, vjerujem da Maccabi Tel Aviv i Genk nisu neprelazne prepreke. Sretno, budimo ponosni! 