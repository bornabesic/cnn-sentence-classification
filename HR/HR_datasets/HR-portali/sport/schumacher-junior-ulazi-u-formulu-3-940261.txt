Foto: Getty Images/Guliver Image SIN sedmerostrukog svjetskog prvaka Michaela Schumachera iduće sezone nastupat će u europskoj Formuli 3 s momčadi Prema Powerteam.  Mick Schumacher ove sezone natjecao se u talijanskoj Formuli 4, također u momčadi Prema Powerteam, a završio je drugi u poretku vozača, 15 bodova iza Argentinca Marcosa Sieberta, s pet pobjeda i 10 pobjedničkih postolja.  Također, Mick je nastupao i u ADAC Formuli 4, također za Prema Powerteam, gdje je završio drugi u poretku iza Australca Joeya Mawsona.  Iako nije osvojio naslov prvaka, Mick je pokazao brzinu i zrelost dovoljnu za prelazak u višu kategoriju natjecanja, iz koje su vozači ponekad prelazili izravno u Formulu 1. Najnoviji primjer je Lance Stroll koji je 2016. postao prvak i potpisao za Williams za 2017., a Max Verstappen je 2014. završio treći iza prvaka Ocona i Blomqvista te 2015. debitirao za Toro Rosso.  “Formula 3 za mene je idealan korak naprijed i totalno sam nabrijan da počne nova sezona”, rekao je Mick. “Također sam vrlo sretan što ostajem s Prema momčadi jer je riječ o vrlo profesionalnoj momčadi s kojom ću ponovno puno naučiti.  “Iduća sezona sigurno će biti izazovna, ali testovi koje sam proteklih tjedana odradio pokazuju da su F3 bolidi izuzetno zabavni za vožnju. Ne mogu dočekati da započne nova sezona 2017.”  Schumacherove momčadske kolege bit će Callum Ilott i Guan Yu Zhou, a Nijemac će 22. 3. 2017. napuniti 18 godina.