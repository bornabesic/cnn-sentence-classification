Foto: Guliver Image/Getty Images TREĆU sezonu zaredom u finalu NBA liga igrat će Cleveland Cavaliersi i Golden State Warriorsi! Nakon što je Golden State pomeo San Antonio i s rekordnih 12-0 ušao u finale, Cleveland je u petoj utakmici finala Istoka rezultatom 135:102 pobijedio Boston i s 4-1 u seriji te 12-1 u doigravanju prošao u finale. Sve je bilo jasno već nakon prve četvrtine u Bostonu koju je Cleveland dobio sa 16 poena razlike, a postigao je klupski rekord od 43 poena u prvoj četvrtini. Do poluvremena su LeBron i društvo ubacili još 32 poena i s 18 poena prednosti ušli u drugo poluvrijeme. Furioznim otvaranjem drugog poluvremena Cavsi su dio navijača već poslali kući, kao i Boston te zakazali novi okršaj s Golden Stateom. U finalu 2015. godine slavio je Golden State, a prošle je Cleveland povijesnim preokretom s 1-3 na 4-3 stigao do prvog naslova u klupskoj povijesti. Ispisana je i povijest cijele lige jer su Cleveland i Golden State prvi klubovi koji se tri godine zaredom sastaju u finalu. Ujedno su to jedini klubovi koji su do finala stigli s ukupnim omjerom 24-1, a i jedini poraz dogodio se sretnom tricom Bostona u posljednjoj sekundi treće utakmice finala Istoka.   Peta utakmica finala Istoka pamtit će se i po tome što je LeBron James s 35 poena (šut 13-18) preskočio Michaela Jordana i postao najbolji strijelac u povijesti doigravanja.  Kyrie Irving je dodao 24 poena, a Kevin Love 15 za branitelje naslova koji su srušili NBA rekord jer su i 13. put zaredom zatvorili seriju kada su za to imali priliku. Avery Bradley s 23 poena bio je najbolji kod Bostona koji je razočarao u finalu Istoka i pokazao da će mu puno više od prvog picka na sljedećem draftu, kojeg su nedavno dobili, trebati za borbu s LeBronovom momčadi. Prva utakmica finala koje su svi i prognozirali uoči sezone je u četvrtak.