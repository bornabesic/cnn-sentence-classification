Foto: Getty Images / Guliver Image CHAPECOENSE nakon preživljavanja najgore more, točno šest mjeseci i jedan dan od pada aviona u kojem je poginulo 19 igrača i trener tog kluba, živi najljepši san i pobjedom nad Avaiem (2:0) u trećem kolu brazilske Serije A, prvi put u povijesti preuzeo je vodstvo na prvenstvenoj tablici. Dakako, prvenstvo je tek na početku, ali bez obzira na to, riječ je o ogromnom podvigu kluba koji je tek nedavno doživio nezapamćenu tragediju. Uostalom Chape je do vrha i sedam bodova u prvim trima kolima došao remijem kod uglednog Corinthiansa, zatim pobjedom nad drugim velikanom iz Sao Paola, aktualnim prvakom Palmeirasom i spomenutim slavljem protiv Avaija. Chapeconse je prije ovog pothvata, a također nakon tragedije, osvojio "regionalni naslov", prvenstvo brazilske države Santa Catarine, a osmina finala Cope Libertadores, južnoameričke verzije Lige prvaka, promakla mu je jedino zato što je previdom u momčadi nastupio suspendirani nogometaš. Chape zato igra drugo kontinentalno natjecanje, Copa Sudamericanu, ekvivalent primjerice Europske lige.  U svakom slučaju, radi se o nevjerojatnom uspjehu kluba koji je prije samo pola godine praktično izbrisan, a ove sezone su mu svi predviđali borbu za opstanak, posebno nakon što je Chape odbio "milostinju" brazilskog saveza u vidu dekreta kojim bi se uveo trogodišnji moratorij na njegovo ispadanje iz prve lige.  Chapeov veliki uspjeh sjajan je zbog svega navedenog, ali i zato što je brazilska Serie A iznimno izjednačena, što svjedoči i tablica, na kojoj nakon triju kola nijedna momčad nema isto toliko pobjeda, samo četiri kluba su neporažena, a sva tri favorita za naslov su u donjem dijelu tablice, ispod desetog mjesta.  Chapeu je važno napomenuti da liderska pozicija u Serie A ne znači baš ništa jer prošle godine držali su je Santa Cruz i Internacional. Uzalud će te navedene klubove tražiti na dolje priloženoj tablici jer nakon što su prošle godine bili na vrhu, sada su u drugoj ligi. Rezultati by SofaScore