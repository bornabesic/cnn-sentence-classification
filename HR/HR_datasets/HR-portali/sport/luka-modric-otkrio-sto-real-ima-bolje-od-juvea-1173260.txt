Real je ove sezone u španjolskoj ligi primio 41 gol (više nego Barcelona, Atletico i Villarreal), a u Ligi prvaka čak 17 u 12 utakmica! Juventus je, pak, do finala LP došao s tri primljena gola, a naslov prvaka Italije osvojio je primivši 27, što je, dakako, najmanje u ligi. - Mi imamo najbolju obranu na svijetu! - istaknuo je Luka Modrić, piše Goal. Najavljujući finale Lige prvaka, kapetan hrvatske reprezentacije je dodao: - Normalno je da želimo ući u povijest i obraniti naslov osvajača Lige prvaka. Spremni smo i očekujemo jako tešku utakmicu jer Juve je puno više od samo odlične obrane. Portugalska zvijezda Cristiano Ronaldo uvjeren je u Realov uspjeh i osvajanje naslov europskog naslova. - Veći smo favoriti od Juventusa. Previše skromnosti ponekad nije dobro. Moramo pokazati tko je najbolji. Juventus je odlična momčad, ali i mi smo. Osjećam da ćemo odigrati odličnu utakmicu i pobijediti. Najbolji igrač svijeta hvali poteze trenera Zinédinea Zidanea. - Ove sezone smo svi igrali zahvaljujući pametnim odlukama trenera, osjećam se bolje nego prošle godine i nadam se da ću zabiti u finalu. Nadam se da ćemo biti prva momčad u povijesti koja je osvojila dva naslova Lige prvaka u nizu. Neka navijači budu uz nas. Hala Madrid! - zaključio je Cristiano Ronaldo.