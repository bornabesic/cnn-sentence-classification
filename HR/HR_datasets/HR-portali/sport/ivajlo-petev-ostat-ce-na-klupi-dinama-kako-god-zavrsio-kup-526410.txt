Ivajlo Petev, sada je sasvim jasno, ostaje trener Dinama i sljedeće sezone. Bugarski stručnjak tako je preživio svoju prvu krizu na klupi Dinama, poslije dva uzastopna poraza (Hajduk i S. Belupo) uspio je vratiti momčad na pravi put. Petev će ostati trener modrih i u slučaju neuspjeha u finalu Kupa; presuditi mu može tek neka ozbiljnija rezultatska kataklizma. No, u Maksimiru vlada uvjerenje kako se to ovoga puta neće dogoditi... Dinamo u posljednje vrijeme izgleda dobro, čak i ponajbolje u mandatu Ivajla Peteva. Modri su u posljednjih šest dvoboja upisali svih šest pobjeda uz zavidnu gol-razliku 18-3, a čelnike Dinama posebno je razveselila visoka pobjeda (5-2) nad Rijekom. Prije svega pristup i motivacija igrača, ali i način na koji su se modri obračunali s hrvatskim prvakom. Dapače, Petev već razmišlja o ljetnim pripremama, kao i o potencijalnim metama tijekom prijelaznog roka. No, ovih su mu dana sve misli usmjerene prema Rijeci. Bugarski trener želi Kup, svim silama želi osvojiti svoj prvi trofej na klupi Dinama. I da, posljednjih mjeseci nerijetko se činilo kako je Petevu do toga stalo više nego nekim igračima... Nogometaši Dinama odradili su, dan nakon utakmice s Rijekom, samo regeneracijski trening, te započeli pripreme za toliko očekivano finale Kupa. Modri sezonu žele zaključiti jednim trofejem, pa se onda posvetiti zasluženom odmoru. Petev ipak ne spava mirno, bugarskog trenera sada muče jedino - ozljede. Nikola Moro otpao je za finale Kupa, Leonardo Sigali je i dalje upitan. A otprije su izvan pogona Benković, Perić, Lešković, Livaković, Fiolić i Antolić, iako postoji mogućnost da će netko od ovih igrača biti spreman za Rijeku. A u Varaždinu najvjerojatnije neće biti ni Ćorića. Puno, čak i previše problema, uoči još jednog obračuna s Rijekom. No, Petev ne traži alibi, već iskreno vjeruje u svoj prvi trofej u hrvatskom nogometu...