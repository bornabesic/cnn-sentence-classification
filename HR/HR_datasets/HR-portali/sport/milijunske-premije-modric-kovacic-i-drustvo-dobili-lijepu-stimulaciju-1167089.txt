Završnica je sezone, a noge igrači sve su teže. Vlasnici klubova nogometaše pokušavaju dodatno stimulirati. Madridski Real lovi dvostruku krunu, naslov u prvenstvu i Ligi prvaka. Tri kola prije kraja španjolskog prvenstva kraljevski klub je s utakmicom manje bodovno izjednačen s Barcelonom na vrhu. A u polufinalu Lige prvaka igraju s gradskim suparnikom Atleticom i imaju priliku biti prva momčad koja će obraniti naslov u najelitnijem europskom klupskom natjecanju. Realov predsjednik Florentino Perez odlučio je motivirati igrače s premijama od 40 milijuna eura. Osvoje li dvostruku krunu 24 igrača prve momčadi, a među njima su naši Luka Modrić i Mateo Kovačić, podijelit će 36 milijuna eura, odnosno svaki će dobiti 1,5 milijuna eura. Trener Zinedine Zidane će dobiti dva milijuna, a isti će iznos podijeliti ostali treneri i 11 igrača mlade momčadi. 