Screenshot (Arenasport)    ZDRAVKO MAMIĆ u velikom intervju za srpski Arenasport osvrnuo se na činjenicu da Dinamo više nije izrazito dominantan u Hrvatskoj, otkrio je kako mu je propao najveći transfer u povijesti kluba te još jednom USKOK-ove optužbe nazvao običnim glupostima.  Dinamo nakon 11 godina prepušta tron Rijeci... "Ne mogu reći da sam sretan, ali nisam nesretan zbog toga. Čak sam ponosan jer smo i mi imali velike zasluge u tome. Kad su prije pet godina formalno ispali iz lige, ja sam im pomogao igrački, logistički i savjetodavno. Došlo je vrijeme da je učenik nadmašio učitelja i ja kao učitelj sam ponosan. Oduševljen sam ljudima iz Rijeke. Kek i ostali rade fantastičan posao i zaslužuju ovo. Gledajući interes hrvatskog nogometa, napokon je došlo do konkurencije i to je dobro." Je li mu draže što je Rijeka prekinula Dinamovu dominaciju, a ne Hajduk? "Ne bih govorio tko mi je draži. Ako Dinamo nije prvi, svejedno mi je tko je prvi." Kad će Dinamo doći do nivoa da bude konkurentan u Ligi prvaka? "Bojim se da ne možemo napraviti neke velike pomake. Ti veliki klubovi su toliko veliki u odnosu na nas... Nikad više jedna momčad poput Zvezde neće postati prvak Europe. Zvezda je mogla složiti momčad jer igrači do 28. godine nisu mogli odlaziti iz države. Zamislite da Dinamo ima tu mogućnost, pa mi bismo se danas borili za naslov europskog prvaka." Regionalna liga? "Ja sam i prije 15 godina bio najžešći zagovornik regionalne lige. To je nalagao razum. Da se to dogodilo, sve bi bilo bolje u našim ligama. Danas regionalna liga ne dolazi u obzir jer to ne želi ni UEFA ni određeni regionalni savezi. Svi smo mi taoci radikalnih pojedinaca koji štete svojim klubovima." Želi li Mamić vidjeti Dinamo na beogradskoj Marakani?  "Apsolutno. Zar ima većeg komplimenta od pobjede protiv takvog rivala? Volio bih takve susrete..." Maksimir? "Mi želimo izgraditi svoj stadion. Sposobni smo napraviti svoj stadion od 20 tisuća mjesta i sposobni smo potrošiti 30 milijuna eura na to. Ali nemojte nam smetati. Samo to. Pustite nas." Koliko je Dinamo spreman platiti kvalitetnog stranca? "Mogu reći da smo već išli preko limita. Ovog malog Guilhermea smo posudili, veliki brazilski talent, a samo smo posudbu platili milijun eura. Moramo uskoro odlučiti hoćemo li otkupiti 50 posto ugovora za tri i pol milijuna eura, a ako ga ne prodamo do 2020. godine moramo otkupiti i drugi dio ugovora za još tri i pol milijuna. On bi nas koštao osam milijuna eura, ali došli smo ove sezone do novca i možemo to sebi priuštiti." Koliko je Dinamo zaradio na transferima u Mamićevoj eri? "Negdje oko 210 ili 219 milijuna eura. Samo od transfera? Kako? Tako što popravljamo uvjete rada našoj djeci, imamo dobar imidž, imamo stručan rad u omladinskoj školi i imamo dobar imidž Dinama i hrvatske reprezentacije u Europi. Još su tu pregovaračke vještine mene i mojih suradnika." Najveći promašaj? "Jedan od mojih najvećih promašaja bio je transfer Halilovića i Jedvaja u Tottenham. Ako se sjećate oni su prodali Balea u Real za 100 milijuna eura i željeli su sav novac potrošiti na nove igrače. Pregovarao sam, krenuli smo od 10 milijuna eura i završili na 25 milijuna. To smo potpisali, roditelji su se složili i nije mi se žurilo. U međuvremenu je jedan od roditelja promijenio ploču, riječ je o Haliloviću i transfer je propao. Prouzročio sam veliku štetu Dinamu, kasnije smo ih prodali za duplo manju cijenu. Trebali smo dati Haliloviću milijun eura da ode, a mi bismo za 16-godišnjake zaradili ogroman novac. Transfer njih dvojice bi bio najveći u povijesti kluba. Krivo sam procijenio, moja pogreška."   Transfer Eduarda u Arsenal? "Rekli su mi da će neki Pakistanci pregovarati ili da neće ni biti pregovora. Pristao sam na to. Tretirali su nas kao Balkance, kao nekog tko će pristati na prvu ponudu. Ja sam im samo govorio "ne, ne i ne". Wenger je u jednom trenutku izgubio živce i pitao me postoji li način da dogovorimo transfer, a ja sam mu rekao da me mora izbiti iz cipela. Nasmijao se i dogovorili smo se za 15 milijuna eura, što je bilo ogromno. Kasnije je Wenger htio Modrića, Kovačića i Vrsaljka, ali nismo se dogovorili. Morate imati motive, stati u gard... Morate im pokazati da niste mali igrač kojeg je jeftino kupiti." Modrić u Tottenham? "To je bilo 23 milijuna eura. Umjesto predsjednika Levyja, tada je na pregovore došao tadašnji direktor jer je Levy morao voziti dijete u školu. Ja sam otišao, a Levy je za mnom stigao u Zagreb kako bismo dogovorili posao." USKOK-ove optužbe? "Gluposti. Podijelili smo novac s Lovrenom i Modrićem od njihovih transfera prema ranijem dogovoru, a oni nas optužuju da smo antidatirali ugovore. Ili slučaj kada dovedemo slobodnog igrača, optužuju me da sam potrošio novac na njih, a ne znaju da menadžeri traže svoj dio." Ima li istine da je htio dovesti srpske nogometaše Ljajića i Živkovića? "Našao sam se čak s Ljajićevim ocem u Zagrebu. Adem je tad bio maloljetan, išli smo ga gledati u Beograd, ali nije igrao zbog ozljede pa smo odustali. Za Živkovića sam nudio Partizanu pet milijuna eura, ali su me odbili. Ne on, već njegovi agenti kojih je bilo puno. Volio bih da srpski nogometaši prvo dođu u Dinamo pa tek onda idu u Europu, to bi bilo bolje za sve." Babunski iz Crvene Zvezde? "Ne mogu vam reći detalje, ali on je trenirao s našom drugom momčadi. Mislim da su naši treneri procijenili da nije za Dinamo." Kako je moguće da Mamića više vole u Srbiji nego u Hrvatskoj? "Nevjerojatna nepravda mi se dogodila. Ja sam prošao tu navijačku scenu, imam veliki respekt prema navijačima. Jednostavno, ja sam se borio protiv toga da radikalne skupine preuzmu rukovođenje kluba. Nije to bio problem samo Hrvatske, već cijelog Balkana. Nisam dopustio da takvi vode klub, a to mi je donijelo problem. Sačuvali smo Dinamo, ali sam ja izložen strašnom maltretiranju od tih radikalnih skupina." Idealna momčad Dinama u Mamićevoj eri? ButinaVrsaljko - Ćorluka - Vida/Lovren - PranjićKovačić - Modrić - Brozović - BadeljMandžukić - Eduardo/Pjaca