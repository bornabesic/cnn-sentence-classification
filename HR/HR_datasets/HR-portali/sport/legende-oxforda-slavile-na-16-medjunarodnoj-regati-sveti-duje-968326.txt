VESKAČKE legende britanskih sveučilišta Oxford i Cambridge te legende HVK Gusar tradicionalno su odmjerile snage na revijalnoj Utrci legendi koja se danas u 12:30 održala u splitskoj luci u sklopu 16. Međunarodne veslačke regate Sveti Duje. Za slavlje su bile potrebne dvije pobjede, što je glatko za rukom pošlo legendama sveučilišta Oxford koje su pobjedama u prvim dvama trkama na regatnoj stazi duljine 220 m, slavile nad konkurencijom. Sukladno ostvarenim vremenima na utrkama, drugo mjesto je pripalo njihovim rivalima iz Cambridgea, dok je domaća ekipa legendi HVK Gusar ove godine zauzela treće mjesto. Ova je pobjeda kruna na dominaciju posada Oxforda u ovogodišnjem izdanju ove Regate, jer su dan ranije u Spinutu muška i ženska posada Oxforda slavile na utrci sveučilišnih osmeraca, čime su Oxfordovci popravili loš prošlogodišnji rezultat.   Na ovogodišnju dominaciju Oxforda se očitovao i zlatni olimpijac iz Sydneya i legenda Oxforda, Luka Grubor. "Sportski smo vratili Gusarašima za lanjski poraz, a posebno mi je drago što su slavili i studenti. Toliko je duboka poveznica veslačkih legendi sa Splitom da je najbolje reći da se veslači iznova vraćaju zato što su im najdublja i najsretnija sjećanja druženja sa svojim prijateljima povezana upravo s ovom regatom.  Osim natjecanja i obnavljanja starih sportskih rivalstava Oxforda i Cambridgea, Split je za njih mjesto ponovnoga susreta", naglasio je Grubor.  Ovogodišnje izdanje Utrke legendi pratio je i predsjednik Vlade Republike Hrvatske, Andrej Plenković, zajedno s članovima Vlade te rektorom Sveučilišta u Splitu, Šimunom Anđelinovićem i predstavnicima Organizacijskog odbora Regate.  "Jako smo sretni što smo ovom sportskom priredbom uspjeli uveličati feštu Svetoga Duje koji nije dopustio da nas omete kiša pa se na tisuće Splićana i gostiju moglo okupiti i uživati u ovoj jedinstvenoj regati na svijetu", rekao je predsjednik Organizacijskog odbora, Juraj Gamulin.