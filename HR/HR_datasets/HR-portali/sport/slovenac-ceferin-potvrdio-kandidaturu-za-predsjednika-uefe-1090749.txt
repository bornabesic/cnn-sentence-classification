Predsjednik Slovenskog nogometnog saveza Aleksander Čeferin (48) potvrdio je u srijedu da prihvaća kandidaturu za novog predsjednika Europske nogometne federacije (UEFA). - S obzirom na široku potporu odlučio sam kandidirati. U pet godina koliko sam za kormilom NZS-a dobro sam upoznao svoje kolege i vidim kako su se poprilično raspitali o meni, te smatraju da u ovom trenutku Uefi potreban profil predsjednika kakav sam ja. No, vidjet ćemo hoću li uspjeti na izborima u rujnu - kazao je 48-godišnji pravnik. Čeferinu je na regionalnom sastanku 13 nacionalnih nogometnih saveza u Moskvi, među kojima je bio i Hrvatski nogometni savez (HNS), dana jednoglasna potpora kandidaturi predsjednika Uefe. Podršku na ovom sastanku dali su mu predsjednici nogometnih saveza Albanije, BiH, Bugarske, Hrvatske, Cipra, Grčke, Makedonije, Crne Gore, Rumunjske, Rusije, Srbije i Turske. Čeferin je za svoju kandidaturu dobio podršku i Danske, Švedske, Norveške i Finske kojima se potom pridružila i Italija. Izbori za novog predsjednika UEFA-e održat će se 14. rujna u Ateni, a kao glavni protukandidat Čeferinu spominje se predsjednik Nizozemskog nogometnog saveza Michael van Praag. >>Slovenac sve bliže preuzimanju Uefe, podržao ga i HNS 