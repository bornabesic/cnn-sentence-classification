Screenshot: Youtube REAL je pobijedio Barcelonu 85:69 u 27. kolu Eurolige, a Ante Tomić, centar Barce, s 12 koševa i 10 skokova bio je jedan od najboljih igrača kod poraženih. Nakon utakmice o njemu se najviše priča i piše, ali ne zbog sjajne igre, nego zato jer je Tomić, koji je već pet godina igrač Barcelone, nasilno napadao igrače kluba u kojem je proveo tri ranije godine.  Realov igrač Jaycee Carroll odletio je na pod nakon što se Tomić u njega svom snagom zabio s visoko podignutim laktom, kojim je Carrolla potegao u lice, a Tomićeva žrtva bio je i sjajni mladi Slovenac Luka Dončić, kojeg je Tomić pomeo u bloku. Zanimljivo, u oba slučaja suci nisu dosudili prekršaj za Real.  Poraz od najvećeg rivala, kojim se Barcelona četiri kola prije kraja regularnog dijela sezone oprostila od doigravanja Eurolige, nije jedina loša vijest za Barcu. Euroliga je naknadnim pregledavanjem snimke kaznila Tomića s 20 tisuća eura i utakmicom suspenzije, pa Tomić neće moći igrati protiv Crvene zvezde u petak u Barceloni.