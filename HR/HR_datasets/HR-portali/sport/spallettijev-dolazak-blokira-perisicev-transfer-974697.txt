Foto: Getty Images/Guliver Image IVAN PERIŠIĆ još ne može napustiti Inter, barem dok njegovu prvu momčad i službeno ne preuzme novi trener Luciano Spalletti.   Prije nekoliko dana procurilo je da je sve dogovoreno i da će jedan od najboljih hrvatskih nogometaša ovog ljeta završiti u Manchester Unitedu. Englezi su navodno poslali ponudu od 52 milijuna eura koja zadovoljava apetite i potrebe Intera, koji mora poravnati račune zbog financijskog fair-playja.   Iako su se klubovi načelno dogovorili oko odštete, a Perišić jedva čeka udružiti snage sa Zlatanom, Pogbom i Mourinhom, čeka se inauguracija novog trenera. Spalletti, koji je tek napustio Romu, traži da Ivan Perišić ostane, ali on će tek sljedećeg tjedna službeno preuzeti momčad i čini se da su mu ruke vezane.   Prema pisanju talijanske Gazzette dello sport, Manchester je nakon prve neuspjele, poslao 7 milijuna bogatiju ponudu koju je Inter prihvatio, ali neće potvrditi niti jedan posao prije nego što Spalletti i službeno preuzme novu funkciju.