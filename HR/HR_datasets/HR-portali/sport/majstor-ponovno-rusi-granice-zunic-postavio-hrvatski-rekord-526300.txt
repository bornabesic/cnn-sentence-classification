Prije mjesec i pol dana bacio je hrvatski i svoj osobni rekord, a danas ga je na mitingu u Slovenskoj Bistrici popravio i potukao konkurenciju. Stipe Žunić (26) ponovo je dokazao da je ovo njegova sezona iz snova i da su mu se sve žrtve i ulaganja isplatili. Sudionik Europskog prvenstva te Olimpijskih igara bacio je 21,48 metara i za tri centimetra popravio dosadašnji hrvatski rekord u seniorskoj kugli (7,26kg). - Presretan, prezadovoljan, na naplatu dolazi sav uložen trud i treninzi. Bilo je odlično iako sam imao i jedan dalji hitac, ali nažalost bio je prijestup. Nema veze, na pravom sam putu, idemo dalje sada još jače. Ovaj rekord i pobjedu posvećujem svim svojim Zadranima, koji me bodre i navijaju za mene - rekao je Žunić za sport023.hr. Inače, Zadranin je trenirao kickboxing i bio je svjetski juniorski prvak nakon čega se prebacio na bacanje koplja. Ostvario je neke vrhunske rezultate, bio je treći u Europi, a zatim se na Sveučilištu u Floridi posvetio bacanju kugle. U svojem rodnom Zadru pored kuće dao je sagraditi bacalište financirano iz vlastitih sredstava i evo gdje ga je to dovelo. Stipe, majstore, svaka čast.