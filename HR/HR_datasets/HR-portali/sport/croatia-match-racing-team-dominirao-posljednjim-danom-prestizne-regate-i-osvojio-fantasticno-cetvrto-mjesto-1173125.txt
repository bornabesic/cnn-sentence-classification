Posljednjeg dana regate prvog Croatia Match Cupa Poreč 2017 bilo je napeto od ranog jutra. Jedriličari su iz Peškere isplovili oko 10 sati kako bi nadoknadili jučerašnje zaostatke Round-robina 2, plovove koji se nisu mogli održati zbog vjetra koji je naglo oslabio popodne. U planu je bilo odjedriti preostale dvoboje od rednog broja 28. do 45., no vjetar je i ovoga puta svima pokvario planove. Naši su u vodili sa 6 pobjeda i 1 porazom, no tada su kvalifikacije prekinute zbog nedostatka vremena i četiri najbolje posade izračunate su matematički. U polufinale tako su se plasirali naš Croatia Match Racing Team u sastavu (Šime Fantela, Igor Marenić, Rajko Kujundžić i Mihovil Fantela), francuska posada Quentina Delapierrea, Danac Joachim Aschenbrenner i Nizozemac Pieter-Jan Postma. Kako bi prošle dalje u finale, posade su u međusobnim srazovima morale prve doći do dvije pobjede. Za rukom je to pošlo najprije Nizozemcima. Naše su dečke za suparnike izabrali vodeći Francuzi, no to se pokazalo kao ne baš pametna odluka. Fantela i ekipa dobrano su namučili Delapierrea, a plasman dalje izmaknuo im je za dlaku. U prvom plovu finala ponovo je slavio Delapierre protiv Nizozemca Postme. Uslijedila je tada knock out utrka za treće mjesto (samo je jedan start odlučivao o pobjedniku) između Croatia Match Racing Teama Šime Fantele i ART sailinga Joachima Aschenbrennera koja je završila pobjedom Danaca. Startali smo na boljoj poziciji, no zbog greške koja je posljedica neiskustva naš je katamaran bio kažnjen pa je morao usporiti i propustiti danski. Fantelini dečki nakon toga su odlično jedrili, no teško je bilo stići zaostatak sa starta. Naš skiper Šime Fantela nije krio zadovoljstvo premijernim nastupom svoje posade na regati World Match Racing Toura: Jako sam ponosan na nas, držali smo se junački, apsolutno smo dominirali cijelim današnjim danom. Jedino što nam nedostaje je više regatarenja u ovoj klasi. Planiramo nastaviti jedriti u M32, svakako. U drugom dvoboju finala Postma je izjednačio, pa se jedrio i treći plov u kojem je na kraju slavio Delapierre. Obje posade ovim su se sjajnim rezultatom plasirale dalje na regatu World Match Racing Toura koja će se jedriti u 9. mjesecu u Sjedinjenim američkim državama što im je i bio cilj. Pobjednik Delapierre prije penjanja na najviše postolje je izjavio: Danas smo u polufinalu dva puta jedrili protiv Fantele i bilo nam je zaista teško. Na kraju smo pobijedili Hrvate 2:1, a nakon toga u finalu i Nizozemce. Stvarno sam uživao u ovoj regati, posebno u pogledu na prekrasnu staru jezgru Poreča. Za nas je ova pobjeda iznimno važna, jer smo se kvalificirali za dalje, zbog čega smo i došli u Hrvatsku. S obzirom na premijerni nastup našeg Croatia Match Racing Teama na Croatia Match Cupu Poreč 2017, ovo je fantastičan rezultat, posebno uzevši u obzir da su zlatni olimpijci Šime Fantela i Igor Marenić po prvi puta jedrili u četveročlanoj posadi, koja je prije utrke bila u prilici vježbati zajedno samo šest dana. Također, Croatia Match Racing Team i danas je nastupio bez ozlijeđenog Patrika Damijana, koji se dobro oporavlja, ali i dalje mora mirovati: Rame je bolje, no liječnici su mi savjetovali da pričekam još koji dan. Žao mi je što sam bio prisiljen propustiti utrku za koju sam se pripremao mjesecima. Trenirali smo naporno, u teretani i na drugi klasama jedrilica, u Valeniciji smo šest dana jedrili zajedno na M32, no u ovom sportu ozlijede su česte i nepredvidive budući da se radi o iznimno zahtjevnoj disciplini. Po proglašenju pobjednika, vlasnik licence World Match Racing Tour za Hrvatsku Vedran Sušić, pozvao je sve okupljene da i sljedeće godine dođu u Poreč te time najavio drugo izdanje Croatia Match Cupa.