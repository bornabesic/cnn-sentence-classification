Sada je i službeno! Imamo novog kralja teške kategorije. Anthony Joshua (19-0, 19 KO) slavio je tehničkim nokautom protiv Vladimira Klička (64-5, 53 KO) u 11. rundi i postao novi teškaški prvak svijeta po IBF, IBO i WBA verziji pred 90 tisuća gledatelja na prepunom Wembleyju! Napravio je ono što nitko nije očekivao - nokautirao je Klička pred sam kraj fantastičnog meča, meča kakvog teška kategorija boksa nije dugo vidjela. Mladi Joshua pokazao je da može boksati i cijeli meč ako je to potrebno, a ovom pobjedom započeo je jednu novu eru teške kategorije u boksu. Eru u kojoj neće biti Vladimira Klička... Obojica su u meč ušla s dosta rezerve i praktički nismo ništa vidjeli do polovice meča. Tek su peta i šesta runda pružile dosta uzbuđenja.  Kličko je u petoj rundi primio dva strašna krošea nakon čega je uslijedila strašna kombinacija Britanca. Sijevali su krošei i aperkati i Kličko je završio na podu. Sudac mu je odbrojavao, činilo se da je kraj, ali bivši prvak se uspio oporaviti. Joshua je bio ispucao svu energiju koju je imao, ali runda je otišla na njegovu stranu. Bivši svjetski prvak je uzvratio u idućoj. Boksači su u šestu rundu ušli malo opreznije nakon čega je Kličko uputio sjajan desni stražnji direkt! Joshua je završio na podu i jedva je preživio Kličkov nalet nakon odbrojavanja. Uspio se oporaviti i meč se nastavio. Sedma, osma i deveta runda prošle su u znaku prve četiri runde. Obojica su imala po nekoliko dobrih poteza, Kličko svoje klasične prednje direkte, a Joshua prednje lijeve krošee. Deseta runda samo je dala nagovijestiti da će Joshua agresivnije krenuti u 11. Kličko je u desetoj uputio nekoliko dobrih prednjih direkata nakon čega je sjeo desni direkt čime je definitivno uzeo rundu. I onda je Joshua krenuo na sve ili ništa. Kličko je jako neoprezno ušao u 11. rundu. Joshua je bacio stražnji desni direkt i Kličko je bio u nokdaunu. Nije pao, ali bio je vrlo, vrlo uzdrman. Joshua je krenuo prema naprijed i pokušao je završiti meč!  Uputio je kombinaciju krošea i aperkata i dva puta srušio Klička. Sudac mu je dva puta brojao i pustio mu da ustane, ali na kraju ipak više nije mogao. Joshua je uputio kombinaciju i sudac je prekinuo meč. Slavlje je moglo početi... Joshua je ovom pobjedom postao priznat u cijelom svijetu. Dečko je u 27. godini ispisao povijest i čini se kako je boksački svijet napokon spreman za novog kralja teške kategorije. 