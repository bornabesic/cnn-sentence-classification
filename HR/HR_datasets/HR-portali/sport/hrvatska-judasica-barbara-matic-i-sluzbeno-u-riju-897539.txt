Foto: Hrvatski judo savez  MEĐUNARONDNA judo federacija objavila je službene liste kvalificiranih judoka za olimpijski turnir u Rio de Janeiru. Hrvatsku će predstavljati Barbara Matić (do 70 kg), koja se plasirala kroz kontinentalnu kvotu.  Hrvatska judašica Barbara Matić i službeno je na listi putnika za Olimpijske igre 2016. godine u Rio de Janeiru. Potvrdila je to Međunarodna judo federacija (IJF) objavom službenih lista za olimpijski turnir. Matić se nedavno vratila nakon neugodne ozljede ramena te je nakon četiri mjeseca zvan tatamija nastupila na Mastersu u Meksiku, gdje je izgubila u 1. kolu od prve nositeljice olimpijskog turnira, Nizozemke Polling.  Zbog spomenute ozljede, Barbara nije mogla nastupati u završnici utrke za Rio te je iz direktnog plasmana, pala u kontinentalnu kvotu, po kojoj se može plasirati samo jedna judoka iz države.  Matić slovi za jednu od nadolazećih judo zvijezda, što je potvrdila dvostrukom titulom svjetske juniorske prvakinje 2013. i 2014. godine, brončanom medaljom sa seniorskog Europskog prvenstva 2014. godine, kao i brojnim medaljama na najjačim svjetskim turnirima iz Grand Prix serije u posljednje tri godine.  Izuzev toga, Barbara je redovni student splitskog FESB-a (Fakultet elektrotehnike, strojarstva i brodogradnje) te dobitnica nekoliko priznanja i nagrada. 21-godišnja Splićanka će tako po prvi puta nastupiti na olimpijskom judo turniru, koji se održava od 6. do 12. kolovoza u Carioca 2 areni.