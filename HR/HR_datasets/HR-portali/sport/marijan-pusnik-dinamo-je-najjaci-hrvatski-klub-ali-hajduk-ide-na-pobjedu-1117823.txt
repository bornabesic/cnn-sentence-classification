Trener Hajduka Marijan Pušnik najavio je sutrašnji derbi s Dinamom koji se u 17 sati igra na Maksimiru. - To što se događa u Dinamu je više na vani, za medije, kao da oni nisu više jaki, da imaju problema, ali oni su još uvijek najjači hrvatski klub! Što naravno ne znači da ih ne možemo pobijediti - rekao je Pušnik, prenosi Goal. Hajduk iza sebe ima lijepu seriju. - Kakav god rezultat bio, a daj Bože da bude povoljan, svi ćemo mi biti isti ljudi u ponedjeljak. Nije ovo pitanje života i smrti, ovo je utakmica za bodove, malo bismo se mi u slučaju pobjede pomakli prema gore...  Hajduk je od Dinama pretrpio nekoliko teških poraza u posljednje vrijeme. Je li to ostalo u glavama igrača? - Tu ja ne mogu ništa napraviti. Znam da bi neki voljeli da ja sada kažem da ćemo ih razbiti, ali ne, reći ću samo da se moji igrači dižu iz utakmice u utakmicu. Znate li da je Juventusov prosjek protiv Dinama bio 31 godinu starosti igrača, a naš je 22? Nemamo starca za udarca, treba nam iskustva, najiskusniji je Kalinić s 26. Pušnik je na kraju poručio navijačima: - Igramo zbog navijača, oni traže pobjedu, i idemo na pobjedu. Mi je nećemo obećavati, ali tako ćemo se ponašati. 