Foto: Getty Images/Guliver Image REALIZIRA li se ovaj posao, karijera Lovre Kalinića (27) doživjet će nevjerojatan uspon. Prije samo pet mjeseci, Kalinić je još bio u Hajduku nakon čega je otišao u Gent. Tamo je u polusezoni osvojio srca navijača, ali i igrača iz drugih klubova, koji su ga proglasili najboljim golmanom lige. Najveće priznanje za Lovrine fantastične partije stiglo je danas kad je ugledni Everton Gentu poslao ponudu od 20 milijuna eura za hrvatskog golmana. Belgijci su tu inicijalnu ponudu navodno glatko odbili, no teško je vjerovati da će Everton tako lako odustati, pišu Sportske novosti. Sedmoplasirana momčad Premiershipa ima dosta problema s golmanima. Prvi izbor, Nizozemac Maarten Stekelenburg ima već 34 godine i često je ozlijeđen. Njegova zamjena Joel Robles je ove sezone odigrao 22 utakmice i primo 23 gola i ipak ne zadovoljava Evertonove ambicije. Kalinić je u najboljim golmanskim godinama i iza njega je sjajna sezona. Iako Gent na njemu namjerava graditi momčad za sljedeću sezonu, teško je vjerovati da će odolijeti silnim milijunima koje za hrvatskog golmana nudi Everton. A "toffeesi", navodno, nisu jedini zainteresirani...