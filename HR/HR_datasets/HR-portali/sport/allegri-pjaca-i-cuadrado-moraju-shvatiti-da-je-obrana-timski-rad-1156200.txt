Juventus je protiv Porta (1:0) pogotkom Dybale potvrdio četvrtfinale Lige prvaka. - Mnogo smo napredovali, naraslo nam je samopouzdanje i ostvarili smo cilj koji smo si postavili prije pet godina, a to je da Juventus mora biti među najboljih osam momčadi Lige prvaka svake godine - rekao je Juventusov vratar Gianluigi Buffon i nastavio: - Ako cijelo desetljeće ulaziš u najboljih osam momčadi Lige prvaka, rastu šanse da ju i kad tad osvojiš. - Želim izbjeći Leicester. Puni su entuzijazma i strasti i imaju 'oružja' kojima mogu nauditi i najjačim momčadima - izjavio je Buffon. Trener Massimiliano Allegri nije bio zadovoljan igrom svojih igrača: - Momci su prvo poluvrijeme odigrali inteligentno i bez rizika, ali u nastavku protiv 10 igrača nismo igrali dovoljno brzo i jako smo se loše branili te smo tako riskirali da primimo gol nekoliko puta - rekao je Allegri i nastavio: - Izvukli smo maksimalan rezultat s minimalnim trudom i to je u redu, ali nismo bili dobri u drugom poluvremenu. Nismo dobro kontrolirali situaciju i bili smo brzopleti, to je stvar koju ćemo morati vježbati na treninzima - izjavio je nezadovoljni Allegri i objasnio zašto je uveo Marka Pjacu: - Cuadrado je imao žuti karton i vodili smo 1:0 pa sam odlučio da neću riskirati s njim. Pjaca je mladi igrač koji mora shvatiti da je napad vrlo bitan, ali isto tako je i obrana i timski rad. Cuadrado ima isti problem - rekao je za kraj Juventusov trener. 