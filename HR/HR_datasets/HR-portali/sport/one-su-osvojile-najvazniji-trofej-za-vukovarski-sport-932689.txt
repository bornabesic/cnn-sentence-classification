Facebook: ŽOK Vukovar  VUKOVARCI su u individualnim sportovima osvojili brojne medalje za Hrvatsku, vukovarski sportaši bili su dio i nekih od najvećih uspjeha našeg momčadskog sporta, ali malo koja momčad je tako važna za vukovarski sport kao Ženski odbojkaški klub Vukovar.  Te su djevojke, tvrde Vukovarci, bez dvojbe najvažniji klub u gradu Heroju, donijele su prve trofeje u ekipnom sportu u Vukovar nakon rata, 2010. godine i godinu kasnije osvojile su odbojkaški kup Hrvatske protiv Rijeke koja je tad bila klasa za sebe.  ŽOK Vukovar bio je stabilan prvoligaš uoči rata, ali morale su čekati 1998. godinu kako bi se ponovno vratile na scenu, točnije u prvoligaško društvo. To nije dugo trajalo i zbog krize su 2004. godine ispale iz lige, ali samo dvije godine kasnije s pomlađenom momčadi vratile su se među najbolje hrvatske odbojkaške ekipe i uskoro ispisale povijest vukovarskog sporta.  Danas su ambicije nešto manje, većina budžeta topi se na putne troškove, a od odbojke živi tek nekoliko igračica. Kapetanica je Osječanka, a sve djevojke su Slavonke i uglavnom su mlađe od 25 godina, no iako imaju perspektivu, bez novca neće dugo izdržati.  Na utakmice im dolazi oko 200 navijača, a u doba najveće slave imale su po 500 navijača u dvorani koja prima 100 ljudi manje. Nadamo se kako će djevojke ponovno imati bučnu podršku svojih sugrađana, kao prije šest godina kad su se zlatnim slovima upisale u vukovarsku sportsku povijest.