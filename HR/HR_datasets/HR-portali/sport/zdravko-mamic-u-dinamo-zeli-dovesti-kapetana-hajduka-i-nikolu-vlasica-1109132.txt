Kada Zdravko Mamić nešto poželi, ne odustaje, ali namjerio se na Hajdukova kapetana. Nije uopće bitno koliko bi milijuna Mamić ponudio. Nakon što je Dinamo ušao u Ligu prvaka i zaključio čitav niz vrijednih transfera, u maksimirskoj blagajni deseci su milijuna eura i Mamić može dovesti koga hoće, ali ne Hajdukova kapetana.  Takav je stav i Kalinića i Hajduka. Odlazak kapetana u Dinamo, unatoč praznoj poljudskoj blagajni, bio bi među navijačima doživljen kao poraz i izazvao bi niz potresa. No, ako neće u Dinamo, ne znači da Kalinić neće biti transferiran do kraja prijelaznog roka. On je, uz Vlašića i Sušića, glavni Hajdukov financijski adut.  Naravno, nitko službeno ne želi govoriti o Dinamovoj želji, u Hajduku kažu da službena ponuda nije došla, a u Dinamu da nisu ništa ni ponudili Hajduku. Ali, razgovora je bilo, a spominjana je i varijanta u kojoj bi uz Kalinića u Dinamo otišao i Vlašić. No, to su Dinamove želje, teško nam je i zamisliti da bi dijete sa splitskog Žnjana, igrač koji je jedan od simbola Hajduka, otišao u Maksimir. Predsjednik bijelih Ivan Kos najavljuje burne posljednje dane prijelaznog roka... 