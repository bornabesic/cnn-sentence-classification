U srijedu i četvrtak kreće doigravanje za košarkaškog prvaka Hrvatske. Parovi četvrtfinala su Jolly – Cedevita, Split – Osijek, Šibenik – Zagreb te Cibona – Zadar, a baš ovaj posljednji par sugerira da je riječ o posve drukčijem prvenstvu no prošlih godina. Jer, Cibona i Zadar najčešće su se međusobno borili za krunu, a i malo je nedostajalo da se u četvrtfinalu namjere branitelj naslova Cedevita i doprvak Cibona. A to bi se i dogodilo da je Cedevita u posljednjem kolu pobijedila Šibenik, kao što nije, pa se uskovitlala prašina sumnji u takav ishod. I dok su mnogi o tome pričali između redaka, uz Cibonina trenera Damira Mulaomerovića, jedan od rijetkih koji se usudio glasno reći što misli o posljednjem kolu jest glavni sponzor KK Jollyja JBS Josip Stojanović. A on je digao glas protiv kluba svojih poslovnih prijatelja Emila Tedeschog i Mladena Vebera. – Mula ih je oprao na finjaka, a ja udaram do kosti. Nazvao sam Emila, ali mi se nije javio, no Veber jest i rekao sam mu mnogo gore stvari no što ću vama. A slobodno napišite da sam mu rekao da ih sram može biti i da nikad neće biti veliki klub. Što će ti takav naslov prvaka ako ti jedan igrač stoji koliko i cijela momčad suparnika. Naš financijski najjači klub posve se kompromitirao jer više vrijedi čist obraz nego sve pare ovog svijeta. Sedam dana govorilo se da će Cedevita tu utakmicu izgubiti, a to se i dogodilo jer Bilan uopće nije igrao, baš kao ni Katić, a Tomas je igrao samo 10 minuta. Režirali su ishod te utakmice jer se, kukavičluka li, boje Cibone koja je i u ovakvom raspadnutom stanju dokazala da je veći klub, da je institucija. A Cibonu Cedevita nikad neće dostići, koliko god novaca uložili, jer "ne igraju novci nego momci", rekli bi naši Hercegovci. Jolly sumnja u još jednu režiju u posljednjem kolu: – Cedevitin satelit Zabok, na čelu s trenerom Črnjevićem, pustio je utakmicu Hermes Analitici kako bi ovi ostali u ligi. Režija je to i HKS-a, čiji su emisari tražili od mene da protiv Hermesa igramo s juniorima, a ja ni vlastitom ćaći ne bih pustio utakmicu. Štoviše, rekao sam svojim igračima da ću im uzeti cijelu plaću ako ne dobiju Hermes s 20 razlike. Ja govorim što svi misle, a ne smije nitko reći, jer ja se ne moram nikome ulizivati. Kao dugogodišnji sponzor košarkaškog sporta, kada ovo prvenstvo završi, ozbiljno ću razmisliti hoću li u ovom cirkusu i dalje sudjelovati. Odakle Stojanoviću takvo snažno uvjerenje da je Cedevita htjela izgubiti protiv Šibenika? – Imam informacije iz njihove svlačionice da su igrači bili postiđeni što su znali da je pred njima utakmica koju moraju izgubiti. Cedevitina uprava morala se potruditi da to demantira, a ovako su režirali prvenstvo samo zato što se boje Cibone. Sve ovo govori da će u srijedu na Baldekinu (u 18 sati) biti prilično vruće, što najavljuje i Stojanović: – S obzirom na to da je Cedevitino geslo "samo jako" mi ćemo na tu utakmicu izaći s majicama "Fair play – samo jako". Naš trener Ivan Velić slikovito mi je kazao da će njegovi igrači u ovu bitku izići s "noževima u ustima". Očekujem našu pobjedu u prvoj utakmici, a da nam prvi centar Špralja nije otišao na operaciju kralježnice, onda bih prognozirao šibenski finale. No i ovako se nadam u pet finalnih utakmica na Baldekinu. A vruće će biti i na relaciji između HKS-a i Jollyja. – Ako HKS tvrdi da on ne priznaje ABA ligu, zašto se onda taj isti Savez prilagođava klubovima koji igraju tu ligu? Zašto nisu do kraja insistirali na tome da se nikakva druga liga, osim hrvatske, ne igra. Oni su od vrhunske domaće lige napravili besmislenu ligu. Osim toga, još uvijek se ne zna tko će iz naše lige igrati u regionalnoj ligi. Nije Stojanović poštedio ni sudačku organizaciju. – Razumijem Acinu reakciju jer utakmicu Zagreba i Gorice sudio je i sudac koji nas je mučki pokrao u Zaboku, a sve u režiji njegova mentora Vovka, koji se mudro povukao u drugi plan. Nije ni čudno da je on poslan da sudi utakmicu Zagreb – Gorica jer Tresoglavić je sudac za specijalne namjene povjerenika za suđenje Tončija Anzulovića. Inače, ne znam koja bi bila svrha nastojanja da ispadne Gorica osim osvete bivšem predsjedniku HKS-a Ivanu Šukeru. Na sve ovo izrečeno, ugled Cedevite odlučio je braniti sportski direktor Matej Mamić: – Nitko ništa igračima nije rekao. Uostalom, mi smo htjeli dobiti tu utakmicu, ali smo htjeli i odmoriti načetog jedinog preostalog razigravača Katića i premorenog prvog centra Bilana. Šibeniku je to bila 28. utakmica u sezoni, a Cedeviti 75. utakmica, od kojih je Bilan, kao nositelj naše igre, odigrao 60-tak. Osim što smo do kraja sezone ostali bez četiri startera – Babića, Arapovića, Jamesa i Boatrighta, ozlijeđena su nam još četiri mlađa igrača, a kod ovih preostalih desetak krvna slika je loša. Vadili smo im krv i moram priznati da smo, zbog preopterećenosti, u očajnoj situaciji. Svatko ima pravo misliti što želi i ja neću nikome odgovarati, no mi moramo sve napraviti da izvučemo ovo doigravanje. Nije u redu da nam prigovaraju klubovi koji su odigrali tri puta manje utakmica. Inače, vrhunac ovih uzavrelih odnosa na relaciji Jolly – Cedevita zbio se na recepciji Stojanovićeva hotela "Olympia" u Vodicama, u kojem je momčad prvaka redovno odsjedala. – Svojim djelatnicima u hotelu "Olympia" rekao sam, kada ovi nazovu, da ljudima iz Cedevite kažu da za "boraniju" koja pušta utakmice i režira poredak na ljestvici kod nas nema mjesta – prisnažio je ljutiti Josip Stojanović. Na vrlo ozbiljne optužbe Josipa Stojanovića, Hrvatski košarkaški savez promptno je reagirao i to u energičnoj izjavi v. d. glavnog tajnika Josipa Vrankovića: – S obzirom na prozivanje Hrvatskog košarkaškog saveza i njegovih „emisara“ od gospodina Stojanovića, inzistiramo da odmah iznese imena i prezimena onih koji su, prema njegovu saznanju, upleteni u bilo kakve nemoralne radnje, a odgovarajuća tijela će odmah neodgodivo reagirati i istražiti te pojedince, jer u novom ustroju HKS-a nema i nikada neće biti mjesta za takve. Ja prvi želim znati tko je taj, ako takav postoji. Previše dobrih stvari je napravljeno da bi se bacala ljaga na ime HKS-a. Zato još jednom, ako imena postoje, neka ih gosp. Stojanović iznese i to promptno da bi naša reakcija mogla biti isto takva. Gospodin Stojanović je sam rekao da on ''udara do kosti''. Ta utakmica o kojoj priča bila je prije dva kola i ostaje mi nejasno zašto u tom trenutku nije prijavio te događaje (ako su se dogodili). Osvrnuo se Vranković i na Stojanovićevo nezadovoljstvo vezano uz status ABA ligaša: – Vezano za regionalnu ABA ligu i nejasnoće koje navodi gosp. Stojanović, tu postoji više faktora, odnosno problema, kao što su relacije Euroliga – FIBA te smatramo da smo u ovom tranzicijskom razdoblju napravili uistinu velik iskorak da se osnaži hrvatska liga, a HKS nijedna vrata nije zatvorio. Da je ovo sjajna sezona za hrvatsku košarku, potvrđuje gledanost više od 100 tisuća ljudi na tribinama te odličan Final Eight Kupa u Šibeniku, kao i završnica mlađih kategorija, a veselimo se nikad neizvjesnijem doigravanju hrvatskog prvenstva. >>Nova tragedija: 18-godišnji košarkaš preminuo tijekom utakmice 