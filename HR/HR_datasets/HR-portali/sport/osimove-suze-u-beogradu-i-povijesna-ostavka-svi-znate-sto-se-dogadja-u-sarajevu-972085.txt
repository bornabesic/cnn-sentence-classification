Screenshot (Youtube) NA DANAŠNJI DAN prije 25 godina Ivica Osim podnio je ostavku na poziciju izbornika reprezentacije Jugoslavije, odnosno onoga što je ostalo od te države. Tada, 23. svibnja 1992. godine, Hrvatska i Slovenija već su napustili Jugoslaviju, a rat se poslije tih dviju zemalja proširio i u Bosnu i Hercegovinu nakon što je tamo na referendumu odlučeno da će i ona napustiti Jugoslaviju. Slavnog trenera agresija na Bosnu i Hercegovinu i rodno Sarajevo zatekla je u ulozi trenera Partizana i izbornika Jugoslavije.  U povijesnom govoru koji mu je samo povećao mitski status u Sarajevu, samo tri tjedna prije početka Europskog prvenstva, na presici u Beogradu poručio je daje ostavku na pozicije.  "Opet vam kažem, a to sam već ponovio, da ne vjerujem da mogu ići, niti ću ići, ni u Firencu niti u Švedsku. Sve što mogu napraviti, ovako ljudski, i ako me netko bude pitao, tu nema problema nikakvih, to je moja privatna gesta, a vi ju možete protumačiti kako hoćete. To je neka moja osobna odluka, a ja neću govoriti radi čega i objašnjavati, jer vi to vrlo dobro znate. Ali ako ništa drugo, i ono jedino što mogu učiniti za taj grad pa da se i vi sjetite da sam se rodio u Sarajevu, a znate što se događa."   Njegov govor označio je i konačni kraj reprezentacije Jugoslavije koja na kraju nije ni otišla na Europsko prvenstvo u Švedsku. Umjesto nje zaigrala je Danska i postala europski prvak.  Kasnije je Osim otkrio da ni najmanje ne žali zbog ostavke i da bi isto napravio i kad bi se ponovila situacija.  "Moje razmišljanje nije bilo daleko od razmišljanja ljudi u Sarajevu. Ni u Sarajevu puno ljudi nije vjerovalo da je tako ozbiljna situacija, a to nam je bila prva i najvažnija greška. Nitko nije bio spreman, nitko nije vjerovao. Danas svi pričaju da se to znalo, pripremalo, planiralo, ali normalni ljudi nisu znali. Najteže mi je bilo raditi u Grčkoj i Austriji dok je rat trajao. Živio sam između razmišljanja da sam nemoćan, kriv što sam živ i da nisam tamo gdje se to događa." Što bi bilo da je ostao u opkoljenom Sarajevu? "Vjerojatno bih živio kao i svi drugi. Pokušavao sam preko televizije, radija, preko najmanjeg mogućeg kontakta doznati što više o situaciji u gradu. Teško mi je bilo Grke uvjeravati da situacija nije onakva kakvom je predstavljaju jer su oni bili naklonjeni ovoj drugoj strani."