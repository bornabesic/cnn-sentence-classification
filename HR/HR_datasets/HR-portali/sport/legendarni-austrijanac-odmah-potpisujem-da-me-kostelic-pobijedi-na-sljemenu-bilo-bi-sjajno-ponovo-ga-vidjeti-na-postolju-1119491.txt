Zamislite da je danas 6. siječnja 2017. i da se cilju sljemenskog muškog slaloma približava prvoplasirani vozač iz prve vožnje, trostruki pobjednik ove utrke Marcel Hirscher. Buka niz ciljnu padinu je zaglušujuća, ali ne zato što navijači s kockastim rekvizitima žele da najveći skijaš današnjice pobijedi, nego zato što mu navijači ne žele najbolje vrijeme. A to mu ne žele jer, nakon dvije čudesne vožnje preko svih bolova u koljenu, prvo mjesto drži domaći heroj – Ivica Kostelić. Hirscher na koncu ulazi u cilj kao drugoplasirani, a Ivica pada na koljena i sa suzama radosnicama ljubi sljemenski snijeg. Netom nakon toga najbolji hrvatski skijaš klanja se publici i objavljuje da je to bila njegova posljednja utrka u karijeri. Kostelić prvi, Hirscher drugi... Ima pet naslova zaredom – Potpisujem to odmah. Nema problema. Imate “deal” – kazao nam je u četvrtak najbolji skijaš današnjice spreman potpisati scenarij iz naše mašte. O sljemenskom vitezu i novoj sezoni s Marcelom Hirscherom razgovarali smo u Altenmarktu, u najpoznatijoj tvornici skija i skijaške opreme Atomic, na tradicionalnom danu za medije. – Želim Ivici da ode na takav ili sličan način. Bilo bi sjajno ponovo ga vidjeti na postolju. Hirscherova ideja baš i nije doživjeti Ivičine godine (37) na skijama. – Ne vidim se kako skijam u 30-ima. No tko zna. Pričao sam s nekoliko svojih austrijskih kolega, odreda bivšim šampionima, raspitujući se što ih je zadržalo tako dugo. Što ih je držalo na skijama i kada se više nisu mogli izboriti za podij. Svi oni odgovarali su mi da ih to i dalje zabavlja i to je doista logičan razlog zašto se mnogo skijaša natječe još koju godinu nakon svog vrhunca. Je li njegova ideja odići na vrhuncu? – Pitanje je kada je nešto osobni vrhunac i koliko to traje. Teško je to odrediti. Hirscher je, uz Girardellija, jedini skijaš u povijesti koji je osvojio pet naslova ukupnog pobjednika Svjetskog kupa, a jedini koji je to učini pet puta uzastopce. Ono što mu “nedostaje” jest rekordni šesti, ali i olimpijsko zlato s obzirom na to da je svjetski slalomski prvak već dvaput bio. Po šesti veliki Globus kreće za dva tjedna u Soldenu, gdje se 23. listopada vozi prva utrka nove sezone Svjetskog kupa. – Ukupna pobjeda uvijek mi je u mislima, no moram najprije vidjeti mogu li i dalje pobjeđivati. Sada to još ne znam. I dok su mnogi njegovi konkurenti trenirali, na južnoj polutki ovog planeta, u Južnoj Americi ili na Novom Zelandu, Marcel je i ovo ljeto ostao u Europi. – Budući da je to vrijeme testiranja materijala, ja tada volim biti što bliže tvornici jer onda mogu i mijenjati stvari vrlo brzo. No, osim za spartanske treninge, bilo je ljetos vremena u njegovu životu i za hobije. – Volim voziti motore i sportske automobile, volim se i tako utrkivati, no ovo ljeto sam najviše uživao u kajaku. To me opušta. Opušta ga i ljenčarenje u dnevnom boravku. Hedonizam u Zagrebu – Iznenadili biste se kako dobro ja znam ležati i ne raditi ništa. Za sportaša je jako važno da zna kako se relaksirati. Regeneracija je presudna. Opuštajući, kaže Marcel, znaju biti i neki trenuci u sezoni kao oni u Zagrebu. – Nadam se da će ove godine u Zagrebu biti snijega. To mi je jedna od najdražih utrka u sezoni. Ne samo zato što je jako dobro organizirana, s jako dobrim navijačima. Za nas alpske skijaše nevjerojatno je imati utrku Svjetskog kupa samo sat vremena od centra milijunskog grada. Osim toga, jako je lijepo biti u takvom gradu. Prije dvije godine smo, dobro se sjećam toga, večer prije utrke imali savršenu večeru. Svježu ribu s hrvatske obale. To je bilo nešto doista hedonistički.  