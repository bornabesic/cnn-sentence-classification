Fifa je nedavno izglasala veliku promjenu pa će tako od 2026. na Svjetskom prvenstvu umjesto 32 reprezentacije na njemu nastupiti njih 48. No, tu promjenama nije kraj. Tehnički direktor Fife Marco van Basten u razgovoru za Bild otkrio je neke nove, revolucionarne promjene koje se spremaju. - Moramo tražiti način da napredujemo. igra mora postati bolja, zanimljivija, dinamičnija. Zbog toga gledateljima moramo ponuditi atraktivnost, započeo je Van Basten pa dodao: - Imamo puno ideja koje ćemo isprobati u narednim godinama, rekao je Van Basten pa iznio neke od njih. - Trebalo bi izbaciti zaleđe. Nogomet je postao poput rukometa, svi se brane na nekoj liniji i iza sebe imaju vratara, kazao je Nizozemac pa nastavio: - Umjesto žutog kartona uvelo bi se isključenje na neko vremensko razdoblje. To bi plašilo momčadi jer svi znaju koliko je teško igrati s igračem manje. A zamislite da vam istovremeno bude po dva, tri igrača izvan igre. Isto tako, zaštitili bismo suce, samo bi kapetan momčadi s njima smio razgovarati, ostali bi bili isključeni. U Fifi razmatraju i mogućnost da se ne igraju produžeci već da se odmah izvode penali. No, ako bi ipak ostali produžeci, onda bi se uvele dodatne izmjene. Isto tako, penali bi se pucali drugačije, igrač bi, kao u hokeju, dobio loptu na 25 metara od gola i imao bi osam sekundi da zabije gol. - Ovo je mnogo spektakularnije za gledatelje, a zanimljivije i za same igrače. Imamo više opcija - dribling, udarac, a bilo bi lakše i vratarima. Razmatra se i opcija da igrač, kao u košarci, nakon pet prekršaja mora napustiti igru, a želi se i smanjiti broj utakmica godišnje... 