RAZNE meteorološke neprilike često su prekidale sportska događanja. Psi su znali utrčavati na nogometne utakmice, ptice zalutati u dvorane, a na Mastersu u Miamiju prošlog tjedna na teren je utrčala malena iguana. No golferi na niže rangiranom turniru u Južnoj Karolini jučer su imali problema s nešto većim gušterom. Njihovo natjecanje prekinuo je golemi krokodil koji se mrtav-hladan prošetao igralištem tijekom meča. "Isprva nisu shvatili da im je krokodil iza leđa pa sam ih morao upozoriti. Nakon toga su se brzo pokupili, ukrcali stvari u autiće i pobjegli glavom bez obzira", rekao je Carrie Moores, fotograf koji je radio na turniru. Nasreću, nitko nije ozlijeđen, iako nije poznato koliko dugo je krokodil bio na igralištu.