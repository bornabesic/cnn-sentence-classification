Portuglaski list Record tvrdi kako Sporting želi dvojicu veznjaka Rijeke i da je za njih spreman platiti ogroman novac. Portugalski velikan, Sporting, trebao bi primiti izdašnu financijsku injekciju prodajom svojeg ponajboljeg igrača Williama Carvalha. Stasiti defenzivni veznjak navodno odlazi iz Sportinga u Premiership, konkretnije spominje se Newcastle, za 45 milijuna eura, a Sporting namjerava uložiti dobiven novac u pojačanja – iz Hrvatske! Portuglaski list Record tvrdi kako Sporting želi dvojicu veznjaka Rijeke  i da je za njih spreman platiti ogroman novac. Riječ je o Josipu Mišiću i Filipu Bradariću, a u priči se čak spominju i imena braniča Josipa Eleza, koji je Laziov igrač, kao i ime napadača Marija Gavranovića. Bradarić je trenutno najskuplji igrač Rijeke, reprezentativac je i na meti je talijanske Bologne, a zimus ga je tražio i WBA, dakle na njemu se planira zaraditi najviše. Bradarić trenutno vrijedi skromna dva milijuna eura, ali Rijeka 25-godišnjaka vjerojatno neće pustiti za manje od pet milijuna eura. Što se tiče Mišića, koji je odradio zaista sjajnu sezonu, on vrijedi oko milijun i pol eura, ali tri je godine mlađi od Bradarića i to mu ipak može povisiti cijenu, barem malo. Cijela priča možda i jest tek špekulacija, ali Record se potrudio staviti hrvatske nogometaše na naslovnicu, dakle, priča možda i nije tako bezazlena!