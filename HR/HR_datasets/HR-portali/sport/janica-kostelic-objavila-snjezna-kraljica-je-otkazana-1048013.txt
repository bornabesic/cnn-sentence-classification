Snježna kraljica je otkazana! Odlučila je tako međunarodna skijaška federacija (FIS) nakon današnjeg sastanaka. Razlog je nedostatak snijega u Zagrebu pa se tako utrka neće voziti drugi put u posljednje tri godine. Ženska i muška utrka koje su se trebale voziti 5. i 6. siječnja prebačene su u talijansko zimovalište Santa Caterinu. Iako vremenska prognoza najavljuje dolazak minusa i hladnijih dana, predstavnik FIS-a Emmanuel Couder je nakon konzultacija s prognostičarima Državnog hidrometeorološkog zavoda Hrvatske zaključio kako su današnje dugoročne vremenske prognoze, iako i dalje daju negativne temperature, nešto toplije nego prethodnih dana te FIS ne može dati "zeleno svjetlo" i ući u rizik da staza ne bude na vrijeme spremna. Hladnih dana za zasnježivanje staze ove godine nije bilo dovoljno, tokom prosinca nije bilo uvjeta za zasnježivanje niti jedne minute, a temperaturna inverzija na vrhu Medvednice kao i gotovo proljetne temperature u vrijeme Božića rastopile su veći dio prije napravljenog snijega. U subotu je nakon snježne kontrole bio iskazan određeni optimizam te je ženski slalom pomaknut sa 3. siječnja na 5. siječnja, no nakon današnjih sastanaka FIS je odlučio otkazati ovogodišnje utrke Snježne kraljice. - Pažljivo smo pregledali količine snijega i prognozu za naredne dane i ne vidimo situaciju koja bi nam mogla garantirati dobru utrku na Sljemenu za najbolje svjetske skijaše i skijašice. Organizacijski odbor je probao napraviti sve, ali nažalost morali smo otkazati utrke. FIS pokušava pronaći alternativne organizatore za utrke na ove dane - rekao je Emmanuel Couder, direktor FIS Svjetskog kupa za muškarce i koordinator FIS Svjetskog kupa.  - Ekipa Skijališta Sljeme i organizatora koja radi na pripremi snijega dala je sve od sebe, ali zbog dugotrajnih visokih temperatura nije bilo moguće pripremiti dovoljne količine snijega za održavanje utrke. Sve što nam treba su još tri hladna dana, no iako ide zahlađenje ne možemo sa stopostotnom sigurnošću jamčiti dovoljne količine snijega kao i kvalitetnu pripremu staze na vrijeme - izjavio je Vedran Pavlek, direktor organizacijskog odbora utrka i dodao:  - Žao mi je da Zagreb i Hrvatska neće ove godine imati promociju širom svijeta koju Vip Snježna kraljica iz godine u godinu osigurava putem TV prijenosa uživo i snimki koje idu na pet kontinenata. Ponovo smo imali prijavljen rekordan broj stranih televizijskih ekipa, no slika sa Sljemena nažalost neće biti prikazana širom svijeta. Šteta je također što Ivica, Filip, Natko i drugi naši natjecatelji neće imati priliku skijati pred svojom publikom. Šeta je i što vjerni navijači i gledatelji, koji su godinama fer i korektno bodrili sve skijašice i skijaše, po čemu su sljemenske utrke posebno poznate i cijenjene u sportskom svijetu, neće moći ponovno uživati u sljemenskom spektaklu. Žao mi je naravno i što Zagrepčani još uvijek nemaju zasnježenu stazu i otvoreno skijalište koje bi nakon utrke moglo primiti sve zaljubljenike u snježne sportove. Sve što možemo je nastaviti raditi i nadati se hladnijoj zimi sljedeće godine. Što se financijskih implikacija otkazivanja utrka tiče, sve do danas nastale troškove, koji se u najvećoj mjeri odnose na montažne objekte koji su morali biti postavljeni znatno prije utrka, snosi osiguranje koje će ih podmiriti u potpunosti. Organizatori su najavili da se s organizacijom utrka, koje su u FIS-ovom kalendaru najmanje do 2020. godine do kada je kalendar i napravljen, nastavlja već početkom sljedeće godine prema planu. Inače, informaciju je prva objavila Janica Kostelić koja je to napisala na Twitteru, ali je ubrzo izbrisala objavu. >> Vremenska prognoza je povoljnija, ali ne znamo hoće li biti Snježne kraljice 