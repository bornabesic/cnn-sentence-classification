Foto: Getty Images/Guliver Image HRVATSKA nogometna reprezentacija sretno je stigla u Los Angeles, u kojem je u srijedu odradila prvi trening uoči prijateljskog susreta protiv Meksika u subotu. Hrvatski izbornik Ante Čačić dan prije puta objavio je popis za prijateljsku utakmicu protiv Meksika, ali i za kvalifikacijski susret za SP 2018. protiv Islanda koji se igra 11. lipnja. Kako se utakmica protiv Meksika igra u terminu koji nije na FIFA-inu kalendaru, a i velik broj prvenstava još uvijek traje, na Čačićevu popisu od 16 igrača nalaze se uglavnom debitanti i to većinom igrači iz HNL-a, a nedostaju standardni reprezentativci i najveće zvijezde. Na oba popisa nalaze se samo četvorica igrača - Lovre Kalinić, Tin Jedvaj, Duje Čop i Ivan Santini. Utakmica Meksiko - Hrvatska igra se u noći sa subote na nedjelju u 2 sata po našem vremenu. Reprezentacija se u Hrvatsku vraća u nedjelju, a slijetanje u zračnu luku Franjo Tuđman predviđeno je u ponedjeljak, u 13:45.