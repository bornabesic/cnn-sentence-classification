Na 17. godišnjicu povratka Dinamova imena, ustroj maksimirskog kluba doživio je opipljive promjene. Uz produženje ugovora treneru Ivajlu Petevu, naime, umjesto Marijana Vlaka na iznimno važnu funkciju sportskog direktora imenovan je Romeo Jozak, povratnik u Dinamo, dolazi iz Hrvatskog nogometnog saveza, gdje je bio tehnički direktor svih nacionalnih selekcija. – Zadovoljan sam svojim radom u HNS-u, ali moglo je biti i bolje, iako ne bih sad govorio o tim potankostima. Dinamo je moja ljubav, u Savezu sam bio na raspolaganju svim Hrvatima, no srce mi je vezano uz ovaj klub. Ovo je najveći događaj u mojoj karijeri i u meni se opet rasplamsala strast – slatkorječiv je bio Jozak, koji je u Dinamu bio i šef omladinske škole. Hoćete li u Dinamu sjediti na klupi tijekom utakmica? – Vidjet ćemo, sve ovisi o potrebi. Potom smo upitali klupskog direktora Tomislava Svetinu u čemu je to Marijan Vlak pogriješio, što je to loše napravio da je smijenjen. – Ne mogu reći da nismo bili zadovoljni Vlakom, koji je dao cijeloga sebe ovome klubu posljednjih 40 godina. Ali, željeli smo napraviti iskorak i vjerujem da će Jozak dati više energije od Vlaka, koji je postao naš glavni skaut i sigurno ima najbolje oko za procjenu nadarenosti igrača – kaže Svetina, potvrdivši da su i Jozak i Vlak potpisali četverogodišnje ugovore. A nakon samo nekoliko mjeseci na klupi plavih, trener Ivajlo Petev dobio je novi ugovor! Naravno, financijski poboljšan, a trajat će do kraja 2019. godine. Iako u klubu taje trenerovu plaću, znamo li da su u Maksimiru treneri od Branka Ivankovića nadalje zarađivali po 20.000 eura mjesečno (uz iznimku preskupog Vahida Halilhodžića), ni Bugarin sigurno neće inkasirati manje. – Počašćen sam što je klupska uprava prepoznala moj rad i sretan sam što se ovo događa baš na dan koji je obilježio klupsku povijest prije 17 godina – pokazao je Petev da je dobro brifiran uoči druženja s novinarima. Potom je nastavio: – Cilj mi je stvoriti europski konkurentni Dinamo i do toga možemo doći samo kvalitetnim radom. Ovaj je ugovor dokaz da postoji simbioza između mene kao trenera i čelnih ljudi kluba i uvjeren sam da ćemo iz dana u dan biti sve bolji – rekao je Petev. Ove, “nikad bolje”, zimske pripreme učvrstile su trenerovu poziciju, a dobio je i pitanje je li osvajanje naslova prvaka ove sezone Dinamov imperativ. – Ne! Naravno da silno želimo naslov, ali ne budemo li prvaci, to neće utjecati na status trenera. Petev je došao u teškom trenutku za naš klub, vratio je izgubljenu harmoniju nastalu odlaskom Zorana Mamića i vrlo je brzo posložio neke stvari u momčadi – objasnio je direktor Tomislav Svetina. Kakav Dinamo mogu očekivati navijači? – Bolji nego jesenas, ofenzivniji, Dinamo koji će igrati po ukusu navijača! Prvih 11? Ne znam ih još, znat ću kad održimo preostale treninge – rekao je Petev, koji za proljetni start (subota, 17 sati, Slaven Belupo) ne može računati na Sammira, Soudanija, Benkovića (svi nespremni) i Machada (viroza). >>Dinamovi igrači dobivali ljubavne poruke, čak i od 20 godina starijih. Evo što su odgovarali! 