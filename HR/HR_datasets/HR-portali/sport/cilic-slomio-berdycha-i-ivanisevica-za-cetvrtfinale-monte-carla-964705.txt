MARIN ČILIĆ plasirao se u četvrtfinale ATP turnira iz Masters 1000 serije u Monte Carlu nakon što je u 3. kolu svladao Čeha Tomaša Berdycha 6:2, 7:6 (0) poslije dva sata igre. U prvom setu Čilić je bio odličan na servisu, izgubio je samo sedam poena, pa Berdych nije ni bio u prilici za break. Hrvatski tenisač je, pak, s dva breaka dobio prvu dionicu 6:2. Drugi set bio je neizvjesniji. Čilić je kod 3:3 propustio oduzeti servis protivniku, ali kod 4:4, kad je imao tri vezane break-lopte, nije podbacio te je poveo 5:4 i servirao je za meč. Češki tenisač kojeg vodi Marinov bivši trener Goran Ivanišević, nije se predavao i došao je do dvije vezane break-lopte. No Čilić je preokrenuo i imao je priliku servirati za meč. Ipak, Berdych se uspio spasiti i poravnati na 5:5. Na kraju je odlučio tie-break koji je Čilić uvjerljivo dobio 7:0 te je ušao u četvrtfinale. Bio je to njihov 12. međusobni dvoboj i sada su poravnati u pobjedama (6-6). U četvrtfinalu Čilić će igrati protiv pobjednika dvoboja između prvog tenisača svijeta, Britanca Andyja Murraya i Španjolca Alberta Ramos-Vinolasa.