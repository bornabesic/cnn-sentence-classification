Kineski konglomerat Tencent jedna je od najvećih kompanija u svijetu videoigara za koju vjerojatno nikada niste čuli. Većinski vlasnici Riot Gamesa, Miniclipa i Supercella koji u svom portfelju imaju još udjele u tvrtkama kao Epic Games i Activision Blizzard, spremaju se na novi megalomanski projekt. Grade esport "park" u kineskom gradu Wuhu. Iako načelno nazvan "park", više se radi o pravom gradu. Tako će prvi esport grad na svijetu sadržavati gejming sveučilište, kulturne, kreativne i zabavne parkove uz drugi zabavni sadržaj, ali i ključnu Tencentovu infrastrukturu kao cloud data centar. Uz to bi trebao biti i centar za razvoj novih tehnologija, kao i okupljalište za vodeće ljude industrije. Cijela priča vrijedna je oko 10,5 milijardi dolara.  Svakako se radi o megalomanskom projektu, ali ako ga netko može realizirati, to su onda Kinezi. Kineski grad Wuhu je lokacija za koju su se odlučili iz Tencenta, a o promjeni ne razmišljaju, iako se može očekivati da su nakon objave projekta dobili zanimljive ponude. Tencentov esport grad bit će i domaćin njihovih događaja poput festivala stripa i igara (QQJOY) i mobilnog esport natjecanja (QGC).  Novi koncept povezivanja tehnološkog razvoja, videoigara i esporta nije ništa novo. Međutim, Tencent bi ovim projektom mogao postaviti nova mjerila. Tko će, ako neće Kinezi?