Hrvatska stolnotenisačica Sandra Paović (33) osvojila je zlatnu medalju na Paraolimpijskim igrama u Rio de Janeiru. Vukovarka je u finalu za samo 17 minuta pobijedila Njemicu Steffi Grebe sa 3:0 (11:2, 11:7, 11:4). Za Hrvatsku je to prvo zlato u Riju te ukupno četvrto u povijesti nakon što je Antonija Balek u Pekingu pobijedila u bacanju kugle i bacanju koplja, a Darko Kralj u bacanju kugle. Sandra je aktualna svjetska i dvostruka europska prvakinja, a bez poraza je već dvije i pol godine. Njezino zlato je treća hrvatska medalja u Riju nakon bronce Velimira Šandora i srebra Zorana Talića! Prije dvije godine proglašena je za najbolju parastolnotenisačicu na svijetu, a od lipnja 2014. do danas drži prvo mjesto na svjetskoj rang listi u svojoj kategoriji tjelesnog oštećenja. U paraolimpijsku obitelj uključila se nakon prometne nesreće koju je doživjela u siječnju 2009. Godinu dana ranije nastupila je na olimpijskim igrama u Pekingu gdje je ispala u 2. kolu. Bila je višestruka prvakinja Hrvatske, a igrala je za klubove iz Švicarske, Njemačke i Francuske. Sandra je 2000. na EP-u u Bremenu osvojila broncu u mješovitom paru s Rokom Tošićem, a ima i ekipno srebro s EP-a 2005. u Aarhusu.