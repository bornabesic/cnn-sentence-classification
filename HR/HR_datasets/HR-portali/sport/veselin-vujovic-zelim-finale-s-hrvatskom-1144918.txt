Veselin Vujović, izbornik rukometaša Slovenije, dočekao nas je nasmijan kao i uvijek dok je bio trener PPD Zagreba. Nakon što je sa zagrebašima dva puta izborio četvrtfinale Lige prvaka, s reprezentacijom Slovenije dosegnuo je zvijezde ušavši u polufinale SP-a. Odrekao se nekih zvijezda – U Sloveniji je prava euforija zbog ulaska u polufinale SP-a. Uspio sam prije utakmice s Katarom smiriti igrače govoreći im da je to vrlo ozbiljna utakmica. Jer, Katar je ipak svjetski doprvak, izbacio je jednu Njemačku. Nego, znate što, mislim da su se Katarci i njihov izbornik Valero Rivera nakon što su izbacili Njemačku već vidjeli u polufinalu. Mislili su, tko je ta Slovenija da nam stane na put. Ali, preračunali su se – kaže Vujović. Ulaskom u polufinale igrači Slovenije postali su još euforičniji. – Znate li što sam ih pitao nakon što smo ušli u polufinale? Sjeća li se netko tko je bio četvrti na Igrama u Riju? Naravno da su svi vrtjeli glavama. Na to sam rekao: Dečki moji, ne znate jer se pamte samo pobjednici! Prema tome, zašto bismo baš mi među ove četiri reprezentacije bili četvrti. Neka to bude netko drugi – istaknuo je Vujović. Francuska se kao domaćin čini kao velika prepreka na putu do finala? – Rekao sam igračima da večeras uživaju u utakmici, da se opuste. Ako treba, da si dodaju iza leđa ili da lobaju Omeyera imaju li za to priliku. Kada uživamo na utakmici, možemo pobijediti bilo koga – napominje Vujović. Prije četiri godine u Španjolskoj, Slovenija je također bila u polufinalu SP-a, ali je potom izgubila obje utakmice. – Znam da su neki današnji igrači igrali i tada, ali u posljednje četiri godine ostali smo bez 12-13 tadašnjih igrača. Sad će ispasti da se hvalim, primjerice jako cijenim jednog Gajiča, ali sam procijenio da će Marguč i Janc bolje od njega reagirati na krilu – rekao je Vujović. Na putu do polufinala, Slovenija nije pobijedila nijednu jaku reprezentaciju? – Istina je, no što mogu kad ih nismo dočekali jer su svi još prije ispali. A jedva sam čekao jednu Njemačku jer mi je ostala dužna s Europskog prvenstva u Poljskoj – naglasio je Vujović. Večeras će na suparničkoj klupi biti Dinart? – Bio je odličan obrambeni igrač i takav stil njeguje i u reprezentaciji. Vidjet ćemo hoće li bolje proći robot-rukomet ili moj kreativni rukomet. Pitanje života i smrti Koga biste voljeli vidjeti u finalu, ako pobijedite? – Iskreno, volio bih da u finalu igramo protiv Hrvatske. Ne zato što mislim da bismo pobijedili, nego zato što bi taj finale bio potpuna pobjeda rukometa s bivšeg područja Jugoslavije. Kako gledate na susret Hrvatska – Norveška? – Mislim da Hrvatska ima veliku priliku. Opet, mislim da se Hrvatska emotivno puno potrošila u susretu sa Španjolskom. Čitao sam neke izjave hrvatskih igrača, vidio sam suze na njihovim licima. Imaju dosta ozlijeđenih igrača. Bit će i pritiska. Jer u Hrvatskoj je svaka utakmica nekakvo pitanje života ili smrti i to ih može opteretiti. Ako govorimo samo o kvaliteti u toj utakmici, onda Hrvatska pobjeđuje – zaključio je Vujović. 