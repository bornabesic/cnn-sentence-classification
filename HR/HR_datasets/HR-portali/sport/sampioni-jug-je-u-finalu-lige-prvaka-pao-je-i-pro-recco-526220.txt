Deja vu. Jug je drugu godinu zaredom u finalu Lige prvaka i to preko Pro Recca koji nema odgovor za Dubrovčane. Vaterpolisti Juga u dramatičnoj završnici izbacili su Talijane 10-9. Za peti europski naslov Jug će igrati protiv Szolnokija, koji je u mađarskom polufinalu bio bolji od Egera 7-5 i to će mu biti prvi nastup u finalu. Dubrovčani su u reprizi lanjskog polufinala slomili Talijane brzom i pametnom igrom. Nakon pet minuta bilo je 2-0, nije pomogla ni minuta odmora, a Jug je imao 3-0. Talijani se vraćaju u drugoj četvrtini na gol zaostatka, ali Jug na poluvremenu ima 6-4. U trećoj četvrtini Pro Recco prvi put vodi (7-6), ali Jugaši s dva gola vraćaju prednost. Minutu i pol prije kraja Jug ima 10-8, ali Pro Recco se vraća na gol zaostatka. U zadnjem napadu Filipović pogađa stativu i Jug slavi finale. Jugaši su igrom iznenadili i svog trenera. - Fantastično smo odigrali! Kontrolirali smo utakmicu većim dijelom, moram priznati da to nisam očekivao. No nisam mislio ni da ćemo onako pomesti Olympiakos u polufinalu. Svaka čast ovim dečkima, uspjeli su se vratiti i nakon što je Pro Recco poveo. Finale? Bit će teško. Dobit će onaj tko je svježiji - rekao je Vjeko Kobešćak. Po dva gola za Jug zabili su Luka Lončar i javier Garcia, a po jednoga Maro Joković, Pavo Marković, Josip Vrlić, Felipe Perrone, Hrvoje Benić i Paulo Obradović. Filip Filipović s četiri i Sandro Sukno s dva gola predvodili su Pro Recco. Jug za peti europski naslov igra u subotu od 16.45.