DANIJEL SUBAŠIĆ sinoć je ostvario još jedan san i prvi put u karijeri podigao trofej prvaka jedne od najjačih europskih liga.   Prvi je to naslov prvaka u karijeri već godinama najboljeg hrvatskog golmana, ako izuzmemo naslov prvaka druge lige koji je s Monacom podigao prije samo četiri godine. U karijeri se okitio još samo jednom titulom, hrvatskim Kupom u dresu Hajduka 2010. godine.   Iza Subašića je fantastična sezona u kojoj je briljirao u Ligi prvaka i jedan je od najzaslužnijih za juriš do polufinala, u kojem mu je presudio Juventus. Velike zasluge mu idu i za prvu Monacovu titulu od 2000. i očekivano je proglašen najboljim golmanom francuske lige. A tek ulazi u najbolje vratarske godine.   Ove sezone u 54 utakmice primio je samo 52 gola, a u 21 susretu nije primio nijedan.   Subašić je jedan od samo četvorice igrača (Raggi, Dirar, Germain) Monaca koji su prije četiri godine osvojili drugu ligu i sinoć, nakon pobjede nad St.Etienneom, kolo prije kraja proslavili naslov prvaka Francuske.   Subašić je to učinio kako to uvijek radi, u najdražoj majici s likom Hrvoja Ćustića i s hrvatskom trobojnicom u rukama. Nakon slavlja Suba je pronašao vremena i za navijače, a iz njegovo Zadra stigla mu je i krasna čestitka Tornada.