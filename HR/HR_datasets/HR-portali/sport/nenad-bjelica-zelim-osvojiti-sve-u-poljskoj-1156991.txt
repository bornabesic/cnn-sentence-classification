U sjeni odličnog posla Nike Kovača s Eintrachtom u Bundesligi, Slavena Bilića s West Hamom, pustolovine Ivana Jurića u Genoi i Tudorova preuzimanja klupe Galatasaraya ostao je Nenad Bjelica. Nezasluženo! Jer s poljskim Lechom radi sjajne stvari. Jesenas je jedan od najslavnijih poljskih klubova preuzeo nakon 7. kola, u situaciji u kojoj su bliže bili borbi za opstanak nego li vrhu, a danas je Lech kandidat za dvostruku krunu. U prvenstvu zaostaju dva boda za liderom Legijom (koju su pobijedili u prošlom kolu), u Kupu su jednom nogom u finalu nakon što su u prvoj polufinalnoj utakmici s 3:0 svladali pogon. U 2017. Lech je nemilosrdan – pet utakmica, pet pobjeda uz gol-razliku 13:0! Nije ni čudo što je proglašen trenerom mjeseca. “Kupio” navijače Kada sam došao, Lech je bio 12. na ljestvici (od 16 momčadi), u jednom trenutku imali smo i 12 bodova zaostatka za vodećom Legijom jer nije u početku sve funkcioniralo. Trebalo je dosta rada, strpljenja i vremena da se momčad adaptira na moj način rada i intenzitet treninga, pa i na moj karakter i na moj način razmišljanja. Od studenog smo počeli s dobrim igrama u kontinuitetu, a ovo proljeće samo smo nastavili niz. Imao sam pet tjedana da pripremim ekipu, jesenas je sve bilo zbrda-zdola, a kada su reprezentativne pauze, ode mi sedam-osam igrača i sve je to bilo krpanje. Mogu reći da to sada jako dobro izgleda – kazao je Bjelica. Iako trener pokušava stati na loptu poručujući ‘kako ništa nije osvojeno’, oko kluba je euforija. – Lech je veliki poljski klub koji ima vojsku navijača iza sebe i, kada se nanižu pozitivni rezultati, jako se brzo stvara euforija. Sada je treba iskontrolirati. Pokušavamo biti cijelo vrijeme u ravnoteži i ne davati preveliku važnost dobrim rezultatima, već na bitnosti nastavka kvalitetnog rada. Naravno, mi želimo osvojiti sve, imamo veliku mogućnost da uđemo u finale Kupa, a imamo realne šanse i u prvenstvu. Jedan trofej zadovoljio bi ambicije kluba, s dva bi Bjelica zaslužio spomenik jer posljednju dvostruku krunu Lech je osvojio prije 33 godine, još u sezoni 1983./1984. Bjelica priznaje da je ugodno iznenađen onim što ga je dočekalo u Poljskoj, Lech na tribinama svog stadiona u prosjeku prati 17.000 gledatelja, a u derbiju protiv Legije bilo ih je 31.000, Tribine u čast Bjelice krasi golemi transparent na hrvatskom “Samo naprijed, Nenade – do konačne pobjede”. Osim rezultatom, navijače je “kupio” i znanjem poljskog, progovorio ga je već nakon tri mjeseca. – Mislio sam da ću i prije progovoriti jer u poljskom jeziku ima riječi koje su dosta slične hrvatskima, međutim dosta je i različitosti jer nešto što na hrvatskom ima jedno značenje, na poljskom ima drugo. Prvi sam put nakon tri mjeseca na presici u Krakovu odgovarao na pitanja na poljskom. Ako nešto ne razumijem, ne uspijem reći na poljskom, onda kažem na njemačkom. Poljski je postao već šesti jezik kojim se služi. Španjolski je naučio igrajući za Betis, Albacete i Las Palmas, njemački je naučio u sedam sezona njemačke i austrijske Bundesligi, a talijanski u Speziji. Govori još i engleski. – Učenje jezika u zemlji u kojoj radiš iskazivanje je poštovanja prema poslodavcu i navijačima. Navijači su to jako dobro prihvatili, shvatili su da sam u Lech došao nešto napraviti, a ne na odmor. To sam učinio i zbog sebe, kada sam već tu, zašto ne bih naučio jedan jezik više. I ja na kraju profitiram, puno bolje u CV-u kad govoriš šest jezika, a ne samo hrvatski i engleski. I komunikacija s igračima je lakša – kaže Bjelica. Na naplatu dolazi Kekov rad Pogled prema Prvoj HNL počinjemo pitanjem o njegovu bivšem igraču, a danas jednoj od glavnih poluga Rijeke, Alexanderu Gorgonu. – Ja sam ga i preporučio Rijeci. Bio je slobodan igrač, a Rijeka je tražila napadača – otkrio je Bjelica. Može li Gorgon na koncu sezone podići pokal namijenjen prvaku? – Bit će napeto i neizvjesno do kraja jer bez obzira na to što Rijeka sada ima bodovnu prednost, još dva puta igra s Dinamom. No, Rijeka ne pokazuje znakove slabosti, ima kvalitetu, a na naplatu je došao Kekov dobar posao koji traje već godinama. Stabilnost koju su mu dali ljudi iz kluba sada donosi plodove – kaže Bjelica. I njegov Osijek doživio je preporod, a velike zasluge rezultatskom uskrsnuću Bjelica pripisuje svome nekadašnjem suigraču iz Gradskog vrta. – Zoran Zekić jedan je od najzaslužnijih za ovaj uspjeh Osijeka. Trener je taj koji daje energiju svojoj momčadi, bilo pozitivnu ili negativnu, a to Zeka jako dobro radi. Sistem u Osijeku odlično funkcionira, Osijek je danas dobro organizirani klub. >>Za više sporta posjetite našu Facebook stranicu Večernji list - Sport >>Nijemci vjeruju da će Niko Kovač preuzeti veliki Bayern! A evo što on kaže na to... 