Mario Mandžukić uvijek je bio nekonvencionalan napadač. Isticao se borbenošću, velikom trkom i zalaganjem te podređivanjem momčadi. Tako je i ove sezone preselio iz vrha napada na krilo i na toj poziciji - blista. Upisao je 41 nastup za Juventus te postigao osam pogodaka uz isto toliko asistencija. Nogometni stručnjaci ne štede komplimente za hrvatskog reperezentativca, a među onima koji ga hvale je i legendarni Filippo Inzaghi.  Jedan od najboljih europskih napadača svih vremena bio je čista suprotnost Mandži kad je riječ o zalaganju na igralištu, no sve je nadoknađivao ubojitom realizacijom u kaznenom prostoru. Tako je sa 70 golova postao najefikasniji Talijan u europskim natjecanjima, a gledajući sve nacije više od njega zabili su samo Raul, Messi i Ronaldo.  Veliki Pippo za Gazzettu dello Sport ustvrdio je kako on nikada ne bi mogao na igralištu pružiti ono što čini Mandžukić. - Nema šanse da bih mogao toliko pomagati momčadi kao on, nisam imao takve tjelesne predispozicije. On je napadač koji se žrtvuje za druge - naglasio je Inzaghi, nekada napadač Juventusa, a danas trener trećeligaša Venezije. Kaže i da prilikom pripreme svojim igračima pušta snimke s Mandžukićem u glavnoj ulozi. - Na snimkama mogu vidjeti njegove kretnje, trku te se uvjeriti koliko Mandžo defenzivno vrijedi svojoj momčadi - zaključio je Inzaghi.  