Uoči derbija Rijeke i Dinama nazvali smo i sjajnog komičara i voditelja Davora Jurkotića, koji je kroz šou “U zdrav mozak” znao dići na foru i aktere iz hrvatskog nogometa: od pokojnog Vlatka Markovića tražio je štucne, lopte i malo umjetne trave za NK Šmriku, Zdravku Mamiću nudio je šestogodišnjeg bisera, a Hajduku trećeg brata Sharbinija – malog Mićija! Koji, naravno, ne postoji... No, kad se povede priča o Rijekinoj sezoni, brzo se uozbilji... – Idem na tekme kad stignem, kad je lijepo vrijeme, najviše zbog sina koji ima sedam godina i već trenira u Orijentu. Skupa smo gledali zadnju tekmu s Cibalijom. Ipak, nisam toliki fan da ću otići u Vinkovce... Kako “živite” ovu sezonu u kojoj Rijeka prijeti prekinuti Dinamovu dominaciju? – To bi bilo dobro prvo za naš grad. Znate, mi tu cijelo vrijeme imamo osjećaj da smo nekakvo slijepo crijevo. Glavni su događaji u Zagrebu, nešto malo u Splitu i to je to. I to ne samo u sportu. Koliko znam, u klub je uloženo jako puno truda. Ma najbolji je Kek Tko vam je najdraži igrač? – Meni se najviše sviđa Kek koji uvijek govori ležerno. Ne volim bahate i bezobrazne tipove. Idete u subotu na Rujevicu? – Uh, nadam se. Išao bih i radi klinca koji zna sve igrače po imenima, kako koji izgleda... Derbi bi mogao odlučiti prvaka, ali možda bi bilo najljepše u zadnjem kolu u Maksimiru osvojiti naslov. Ma samo da ne krenu kuhinje, mutne igre kakvih smo se nagledali. Dogodi li se povijesni naslov, hoćete li dići nekog iz kluba na foru? – Ha, možda bi bilo fora napraviti seriju poziva Manceu (zamjenik sportskog direktora, op. a.) s 15 različitih brojeva iz Španjolske, Italije, Njemačke s ponudama od dva-tri milijuna eura za igrače i da mu onda u šest dana “pokupujemo” cijelu ekipu! A pjevač grupe Let 3 Zoran Prodanović Prlja zapravo je veteran Armade. – Pa recimo da jesam, bio sam 1987. na stadionu JNA na onom finalu kupa koji se vodi kao trenutak osnutka Armade. Bio sam nedavno i na Bijelom brodu za Split i baš sam se izvrsno proveo. To je moja strast preko koje sam i zadržao neke kontakte koje bih možda izgubio - kaže Prlja. Inače, Rijeka je u spomenutom finalu kupa Jugoslavije u Beogradu na jedanaesterce izgubila od Hajduka (9:8), a kao što je na nedavni derbi u Poljudu navijače vozio Bijeli brod, te je godine Bijeli vlak dovezao 4000 navijača momčadi koju je vodio s klupe Mladen Vranković, a igrali su: Ravnić, Jelavić, Rubčić, Kotur, Paliska, Sredojević, Janković, Matrljan (od 46. Škerjanc), Mladenović, Vujčić (od 77. Valenčić), Radmanović. >> Mostova zastupnica 'spustila' Mamiću porukom o eurima i offshore računima 