Vezist kazahstanske Astane i kapetan mlade srpske reprezentacije Nemanja Maksimović (21) blizu je dolaska u zagrebački Dinamo. Kurir piše da nogometaš nema ništa protiv toga transfera, no da se s tim ne slažu njegovi roditelji koji ne žele da im sin prijeđe u Dinamo. – Nemanja i Dinamo su u postupku. Sviđa nam se, a kada je tako, gazda Zdravko Mamić ne pita koliko košta. Pričali smo s Maksimovićem, on bi došao, ali njegovi roditelji koče stvar. Oni su podrijetlom iz Krajine ili Republike Srpske – prenosi Kurir riječi prvog Mamićeva suradnika. Dinamo bi za Maksimovića platio tri milijuna eura koliko nudi i moskovski Spartak. – Nismo odustali od Nemanje. Garantiram da bi za samo godinu dana u Dinamu vrijedio najmanje 17 milijuna eura, to je novac za koji mi prodajemo mlade igrače u Europu. Igrat ćemo Ligu prvaka, utakmice protiv Juventusa, Seville i Lyona garantiraju da će biti na oku skauta najvećih kluba. Na njemu je da odluči. Maksimovićevi roditelji boje se za sigurnost. – Maksimovićev vršnjak Petar Stojanović također je Srbin koji igra za Dinamo i ne fali mu dlaka s glave. Valjda je jasno da se ni Nemanja ni njegovi roditelji ne bi trebali brinuti za njegovu sigurnost u Zagrebu. Stojanović ima slovensku putovnicu, došao je iz Maribora, ali je Srbin i budućnost Dinama – zaključio je Kurirov sugovornik. 