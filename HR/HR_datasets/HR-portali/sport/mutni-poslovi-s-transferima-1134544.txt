Dok Joan Carrillo mozga kako preskočiti Cibaliju, uvjeren da je njegova momčad spremna za pobjedu, u Hajduku su i dalje na tapetu slučajevi dolazaka igrača. Iskakanje oca prvotimca bijelih Frane Vojkovića, koji je jednu noć proveo u pritvoru zbog optužbe da je predsjedniku Ivanu Kosu prijetio smrću, otvorilo je dosta toga. Vojković je dobio zabranu približavanja Kosu i Hajduku, ali to ga nije omelo da optuži predsjednika bijelih da mu je nametao menadžera Vukmila Vukmiricu. Na to se nadovezao menadžer Edvin Kurtagić tvrdeći da je njegov igrač Josip Kvesić mogao u Hajduk, ali samo preko Vukmirice. U Hajduku su se propeli na zadnje noge na te tvrdnje, pokušavaju na sve načine demantirati navode. Kvesić začuđen – S igračem Josipom Kvesićem potpisali smo ugovor bez posrednika i bez ikakve agencijske provizije. Josip se u razgovorima predstavljao osobno, nije nam bio spomenuo vezu s bilo kojim od menadžera. Ugovor između Hajduka i Josipa je, dakle, potpisan izravno, što je za klub dodatna pogodnost – kazao je Hajdukov sportski direktor Mario Branco. Naravno, Hajduk će ponuditi svoje viđenje premda je poznato da u svijetu transfera nije nužno biti igračev zastupnik. Priča je vrlo jednostavna, neki menadžer ima dobre odnose s nekim klubom, kako vole reći “imam ulaz”, igraču dogovori plaću od koje dio ide u “rikverc” koji dijele menadžer i netko iz kluba. U takvim slučajevima nema nekog traga, igrač dio novca daje na ruke menadžeru koji je odradio transfer i priča je gotova. Sve čisto, svi zadovoljni, igrač prima plaću, menadžer dobije svoje, a i netko iz kluba dobro se omasti. Postoji i druga varijanta, provizija, koja je evidentirana, ali takav način većina u nogometnom svijetu pokušava izbjeći jer onda mora platiti porez i sve što je propisima određeno. Branco je otvoreno kazao kako je Hajduk odradio ljetni prijelazni rok. – Klub je ljetos potpisao ugovore s deset nogometaša. Kao što sam već jednom bio rekao, jedan od njih je bez menadžera, a ostala devetorica imaju devet različitih zastupnika. U šest slučajeva uspjeli smo ugovore potpisati i bez agencijske provizije i time dodatno osigurati pogodnost za klub – rekao je Branco. O konkretnom slučaju u koji je bio uključen Josip Kvesić igrač je sve demantirao. Tvrdi da mu Kurtagić nije ni menadžer. – Spomenuti gospodin nije moj menadžer, a u Hajduk sam stigao izravnim kontaktom, bez posrednika. Moja velika želja bila je doći u Hajduk, a s obzirom na to da sam mogao pregovarati izravno s klubom, to sam i učinio. Nemam potrebu niti se želim osvrtati iza sebe, jedini ugovor koji je bitan jest ovaj koji imam s Hajdukom – kazao je Kvesić. Ne dirajte djelatnike Hajduka U udruzi Naš Hajduk, koja uvijek ističe poštene odnose, kažu da će poduzeti sve kako bi se razotkrile bilo kakve mutne radnje, ali nisu za način istjerivanja pravde silom. – Osuđujemo bilo kakve napade na djelatnike Hajduka. To je nedopustivo i svatko treba snositi posljedice zbog toga. Ako netko ima ikakve dokaze da se unutar kluba događa nešto vezano s kriminalom, a sam ne želi na policiju, pozivamo ga da udruzi Naš Hajduk preda dokaze i mi ćemo podnijeti sve potrebne prijave državnim institucijama. Također molimo sve koji nemaju nikakve argumente ili dokaze da se suzdrže svjesnog stvaranja atmosfere nepovjerenja i kaosa – rekao je tajnik Našeg Hajduka Ivan Rilov. Inače, trener Carrillo obavio je razgovor s Franom Vojkovićem. – On je jedan od mojih igrača, razgovarao sam s njim i kazao mu da je dio momčadi, a druge stvari, koje nemaju veze sa sportom, nisu moj posao – kaže Carrillo. Priupitan je španjolski trener je li možda i on došao preko Vukmirice. – Nemam menadžera, imam odvjetnika koji mi pripremi ugovor – zaključio je Carrillo. 