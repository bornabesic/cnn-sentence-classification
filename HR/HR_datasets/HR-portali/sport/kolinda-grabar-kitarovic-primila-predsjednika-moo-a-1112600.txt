Predsjednica Republike Hrvatske Kolinda Grabar Kitarović primila je danas u svom uredu na Pantovčaku predsjednika Međunarodnog  olimpijskog odbora (MOO) Thomasa Bacha koji je u jednodnevni posjet Hrvatskoj doputovao kako bi prisustvovao proslavi 25. obljetnice utemeljenja Hrvatskog olimpijskog odbora (HOO).  U pratnji predsjednika MOO-a bili su v.d. dužnosnika predsjednika Europskih olimpijskih odbora (EOC) Janez Kocijančić, predsjednik Hrvatskog olimpijskog odbora Zlatko Mateša, osvajačica zlatne olimpijske medalje u bacanju koplja Sara Kolak, počasni član MOO-a Antun Vrdoljak, dopredsjednica HOO-a Morana Paliković Gruden, predsjednik Kluba hrvatskih olimpijaca Zoran Primorac, glavni tajnik HOO-a Josip Čop, glavni tajnik EOC-a Raffaele Pagnozzi te šef komunikacija ureda predjsednika MOO-a Christian Klaue. Tijekom današnjeg posjeta Zagrebu predsjednik MOO-a održat će u 12,30 sati konferenciju za novinare u hotelu Westin, a navečer će u Muzeju suvremene umjetnosti nazočiti glavnoj svečanosti obilježavanja 25. obljetnice utemeljenja HOO-a koji je osnovan 10. rujna 1991. godine. Tijekom svečanosti Bach će se sastati s velikim brojem hrvatskih osvajača olimpijskih odličja, a najboljim i najperspektivnijim mladim hrvatskim sportašima uručit će tradicionalne godišnje nagrade "Dražen Petrović".