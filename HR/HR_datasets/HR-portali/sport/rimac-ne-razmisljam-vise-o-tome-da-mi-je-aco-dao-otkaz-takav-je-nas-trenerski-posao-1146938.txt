Gdje je Slaven Rimac (42)? Što radi trener koji je Cibonu doveo do najvećeg uspjeha u posljednjih 20 godina? Odlučili smo to otkriti i uključiti ga u Večernjakovu anketu za izbor najboljeg košarkaša godine. Riki to zaslužuje ne samo kao perspektivan trener nego i kao nekad sjajan košarkaš. – Nakon što sam u prosincu 2015. dobio otkaz u Ciboni, odlučio sam se posvetiti Višoj trenerskoj školi, a potom i polaganju ispita za licenciju košarkaškog trenera i u Francuskoj. S obzirom na to da sam ondje igrao četiri posljednje sezone svoje igračke karijere, zanima me to tržište. Kaže i da mu je odmor od trenerskog posla dobro došao, no ni u odmoru ne treba pretjerivati. – Sad mi već pomalo nedostaje posao. Svi mi bivši sportaši cijeli smo život u ritmu nekih obveza, navikli smo raditi, i odmor dobro dođe kada dođe do prenaprezanja, ali ne i da dvije godine ne radite ništa. Nakon što je otišao iz matičnog kluba, nije bio baš na mnogo Ciboninih utakmica. – Gledao sam ih nekoliko, no izbjegavam ih. Ne radi ljutnje na klub, nego zbog okruženja u kojem me uvijek netko pita nešto o tome otkazu, a ne želim da netko nešto krivo protumači. Zamjera li Slaven i danas tadašnjem izvršnom dopredsjedniku Aleksandru Petroviću što mu je prerano dao otkaz? – U životu morate donositi odluke, a ova je donesena i ne treba se za njom osvrtati. Takav je to posao. Nekad će vas netko s pravom dulje držati no što ste zaslužili, a netko će vas smijeniti i prije no što je trebalo. Uostalom, svaki trener ima neke granice do kojih može izdržati probleme kluba za koji radi. A ova je sezona još brutalnija od one moje. Mislio je Rimac na to da Cibona usporedo igra u tri natjecanja. – Najveći je problem i Cibone i Cedevite to što ciljevi nisu točno određeni. Ne zna se što je primarno, europsko natjecanje, ABA liga ili hrvatsko prvenstvo. A ta dva kluba žrtve su košarkaškog rata i paklenog rasporeda koji je iz toga proizašao. Jesu li europska natjecanja bila uteg za oba kluba? – Ja bih se prije zapitao zašto uopće igrati u ABA ligi? Što ona to nudi, pogotovo klubovima s problemima. Za Cibonu bi bilo bolje da igra samo u hrvatskom prvenstvu i europskom klupskom natjecanju. Nažalost, Cibona je sada miljama daleko od Cibone za koju je igrao Rimac i koja je redovito igrala u Euroligi? – O Partizanu i Zvezdi pišu se kod nas hvalospjevi, a Cibona je to radila prije njih. Pobjeđivala je najveće europske klubove. I da hoće, Cibona bi danas teško složila euroligašku momčad? – Problem je slaba produkcija mladih igrača. Ne govorim o Žižiću i Šariću, nego o onima koji bi trebali biti nositelji hrvatskog euroligaša, da imamo dovoljno kvalitetnih hrvatskih igrača u sastavu za tu razinu. Dobro je rekao Aco, kod nas se ne ulaže u trenere koji će razvijati talente. Rimac je, kao glavni trener Cibone, radio s tri velika talenta – Šarićem, Žižićem i Zupcem. – Gdje god je igrao, Dario Šarić dao je veliki doprinos. Gdje god je on, tamo se pobjeđuje. Što se tiče Žižića i Zupca, oni su u prilici iskoristiti kriznu situaciju s centrima u NBA ligi i napraviti veliku karijeru. Uostalom, Zubac je sada bolji no što je bio Marc Gasol u njegovim godinama, a on je sada All-Star igrač. Da Žižića, koji je drukčiji tip centra, stavite u neku NBA momčad, imao bi dobre brojke, što dokazuje i u Daruşafaki. Prošlo ljeto, u dresu hrvatske reprezentacije, radio je to i Bojan Bogdanović, kojem je Rimac dao prednost pred ostalima. – Bojan je košarkaš godine jer je nosio hrvatsku reprezentaciju, koja je postigla vrlo dobar rezultat, a sjajno je igrao i u NBA ligi. Drugi je Šarić, kompletan igrač koji suigrače čini boljima, ali statistika to često ne otkriva. Tko su ostala trojica? – Simon je treći, pravi znalac kojeg, da ima bolje “fizikalije”, ne bismo gledali u Europi nego u nekom NBA klubu. Po znanju, šutu, igračkoj inteligenciji, bio bi ozbiljan NBA igrač, europska varijanta Jamesa Hardena.  Kao glavni igrač Barcelone, Tomić je četvrti, a Žižić peti. Bude li jednako motiviran i uloži li trud u leđnu tehniku, o Žižiću ćemo govoriti kao o NBA All-Star igraču. Rimčevih pet Bojan Bogdanović (Brooklyn Nets) 10 Dario Šarić (Efes/Sixers) 7 Krunoslav Simon (Armani Milano) 5 Ante Tomić (Barcelona) 3 Ante Žižić (Cibona/Daruşafaka) 1 