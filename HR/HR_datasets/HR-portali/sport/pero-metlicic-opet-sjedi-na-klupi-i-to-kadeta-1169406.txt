Festival rukometa u Umagu u punom je zamahu. Svoje natjecanje završile su mlađe kadetkinje, Vranjic je u finalu bio bolji od Sesveta, a počela su natjecanja u kategoriji mlađih kadeta. – Za početak smo jednu utakmicu pobijedili i jednu izgubili. Po onome što sam vidio u konkurenciji za finale su Zamet, Dubrava i PPD Zagreb – rekao je Pero Metličić koji sjedi na klupi kluba Akademija Balić – Metličić. Ta klupa mu je puno mirnija od, primjerice, reprezentativne. U Umag je došao i Kasim Kamenica, od sljedeće sezone novi trener PPD Zagreba. – Od Bitolja do Umaga putovao sam gotovo cijeli dan. Došao sam se na licu mjesta uvjeriti kako igra moja buduća momčad – istaknuo je “kameni”. Danas je na rasporedu žensko finale u kojem će igrati Podravka-Vegeta i Trešnjevka (16.30 sati). Ova dva kluba već su jednom igrala u finalu, 2008. godine u Zagrebu. Koprivničanke su pobijedile s deset razlike (33:23), ali su prije devet godina imale puno jači sastav nego danas. U klubu su igrale Mađarice Anita Bulath i Ceciclia Ori te hrvatske reprezentativke Tatari, Gaće, Pasičnik, Zebić, Palčić, Franić, Horvat, Jelčić, Stančin i Kožnjak. Te sezone Podravka je nakon ispadanja u skupini Lige prvaka došla do polufinala Kupa kupova gdje su za samo jedan pogodak ispale od norveškog Larvika. S druge strane, Trešnjevka je te godine također igrala u Europi. Ispale su u osmini finala Challenge kupa od francuskog Dijona. I “zelene” su imale tade puno, puno jači sastav nego danas. Prije devet godina igrale su u Kutiji šibica Nina Jukopila, Sonja Bašić, Mara Vidović, Ana Papak, Vlatka Šamarinec te Dragica Džono koja je danas u Podravci. – Ove sezone dvaput smo uvjerljivo pobijeđene od Podravke. Na svom parketu s minus 14 pogodaka, a kod njih s minus osam. Opet, Zamet je na trenutke u polufinalu pokazao da se može protiv njih. Pokušat ćemo pružiti otpor što je dulje moguće – rekla je Ana Toth, najbolji strijelac “zelenih” ove sezone. 