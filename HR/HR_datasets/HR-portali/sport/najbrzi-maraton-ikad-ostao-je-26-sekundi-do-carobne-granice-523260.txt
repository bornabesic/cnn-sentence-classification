Olimpijski pobjednik u maratonu, Kenijac Eliud Kipchoge (32) u subotu je ostvario najbolje vrijeme svih vremena u ovoj disciplini pretrčavši 42.195 metara u Monzi za dva sata i 25 sekundi, ali ovaj rezultat neće biti priznat kao službeni svjetski rekord jer je ostvaren uz nedopuštenu pomoć "zečeva".  Utrku na stazi u Monzi sponzorirao je američki proizvođač sportske opreme Nike, a Kipchogeov cilj bio je ostvariti vrijeme ispod dva sata, no na kraju u tome ipak nije uspio. - Zacrtao sam vrijeme ispod dva sata, ali u posljednja dva kruga sam popustio. Ipak, sretan sam i s ovim vremenom, ono je rezultat sedam mjeseci napornih priprema - izjavio je Kipchoge. Svjetski rekorder u maratonu ipak će ostati Kenijac Dennis Kimetto koji je 2014. u Berlinu trčao 2:02:57. Osim Kipchogea, jedina dvojica natjecatelja u Monzi bili su Eritrejac Zersenay Tadese (35) i Etiopljanin Lelisa Desisaran (26), koji su trčali iza nekolicine trkača kojima je cilj bio diktirati tempo za vrijeme ispod dvije minute, a trkačima je od pomoći bio i automobil koji je emitirao zelenu liniju koja je označavala tempo za rezultat od dva sata. Tadese je ciljem prošao u vremenu 2:06:51, a Desisa u vremenu 2:14:10. 