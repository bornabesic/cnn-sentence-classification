Vatreni su u ponedjeljak prijepodne krenuli na pripreme u Sv. Martinu na Muri, gdje će ostati do četvrtka, a u subotu lete na Island. U Reykjaviku će u nedjelju odigrati jednu od ključnih kvalifikacijskih utakmica za odlazak na Svjetsko prvenstvo u Rusiji. – Na treninzima ćemo učiniti sve kako bismo uspješno odradili tu utakmicu. Očekuje nas dobra podloga, ugodan ambijent. Tu nam je uvijek bilo dobro ozračje, a nadam se da će opet mnogi navijači doći na otvoreni trening – kaže izbornik Ante Čačić. Na pripreme zbog akutne upale u području prepona, nakon naporne sezone i finala Kupa kralja, neće doći dokapetan Ivan Rakitić. Liječnici Barcelone, u dogovoru s liječnicima reprezentacije, odlučili su da Rakitić mora potpuno izliječiti upalu kako se ne bi ništa riskiralo. U Sv. Martin na Muri tijekom ponedjeljka dolaze i finalisti Lige prvaka – Luka Modrić i Mateo Kovačić, koji su s Real Madridom obranili naslov, te Mario Mandžukić, strijelac jedinog pogotka za Juventus. – Svi moramo biti ponosni na ono što su naši igrači napravili u Ligi prvaka, kako ove sezone tako i proteklih sezona. Osim toga, mnogi su osvojili i nacionalna prvenstva. U finalu Lige prvaka u Cardiffu vidjeli smo maestralnu prezentaciju Luke Modrića i fantastičan gol Marija Mandžukića koji će se pamtiti godinama. Hvala im na tome i moramo biti sretni, a to će im biti dodatni poticaj da sezonu završe i pobjedom u reprezentaciji. Uoči odlaska na Island, Hrvatska je u Los Angelesu pobijedila Meksiko u prijateljskoj utakmici te se dodatno napunila samopouzdanjem. – Unatoč skepticima, utakmica je poslužila svrsi. Imali smo šansu dati minutažu igračima koji manje sudjeluju u reprezentaciji, zajedno s Čopom, Kalinićem i Jedvajem koji se prilagodio ulozi desnog braniča koja ga čeka na Islandu – zaključio je Čačić.