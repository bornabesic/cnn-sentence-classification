Košarkaši Cibone u srijedu su domaćini Šibeniku (18 sati) u drugoj polufinalnoj utakmici doigravanja. S obzirom na to da su se s Baldekina vratili su pobjedom (70:67), bit će to ujedno i njihova prva meč-lopta za prolaz u finale. Osim toga kako će u tako važnom nastupu odigrati Cibonini ključni igrači (Reynolds, Šakić, Žorić, Rozić...), jedno od pitanja koje se nameće jest i hoće li se svi poklonici ovog kluba pojaviti u plavom. Naime, košarkaški izbornik Aco Petrović pozvao je simpatizere kluba da na utakmicu dođu u plavim majicama, jer nakon 1. lipnja nekadašnjeg europskog prvaka možda više neće ni biti. Na sve teze bivšeg igrača, trenera i (do)predsjednika kluba iz KK Cibone nikakvu reakciju nismo dobili. Odgovorne osobe, direktor Domagoj Čavlović i predsjednik kluba prof. dr. sc. Mladen Bušić, odlučile su se na medijsku šutnju, a tek u privatnom razgovoru direktor je sve demantirao. Zvezda je izigrala zakone Osim toga, on je najavio vrlo brz priljev sredstava koji bi trebao ohrabriti sve Cibonine vjerovnike, aktualne i bivše igrače. Baš ovih dana na klupski račun će sjesti 300 tisuća kuna od ZŠS-a na ime obveza u predstečajnoj nagodbi. Osim toga, ljudi bliski gradonačelniku Bandiću uvjeravaju nas da će ovih dana Cibona iz gradskog proračuna dobiti i onih 3,7 milijuna kuna, koliko joj pripada po pravilniku o potpori vrhunskom sportu unutar kojeg se zagrebačkim sportskim subjektima dijeli 28 milijuna kuna. Za taj se novac Cibona kandidirala na natječaju i nedavno joj je odobrena spomenuta svota, baš kao i PPD Zagrebu (4,57 milijuna kuna) i Dinamu (4,57 milijuna kuna). Sveukupno, Cibona će iz gradske blagajne ove godine dobiti oko 7,5 milijuna kuna. U potrazi za točnošću Acinih informacija o već pripremljenom spajanju Cibone sa Zagrebom i stvaranju kluba koji bi se zvao KK Zagreb Cibona Nova nismo naišli ni na koga tko bi nam to javno potvrdio. Štoviše, jedna osoba iz uprave KK Zagreba kazala nam je da joj nije jasno koji bi to interes Grada bio da spoji dva gubitaša jer i klub iz Trnskog je u dugovima, srećom višestruko manjima nego što su oni nekad velikog kluba iz Savske. Ako takva ideja u nečijoj glavi i postoji, netko očito računa da se u Hrvatskoj može izvesti isto što i u Srbiji gdje je C. zvezda upala u takve dugove da su ugasili klub, ali su se zvezdaši nakačili na FMP i dalje jašu na leđima tog pravnog subjekta, ali sa starim imenom i svom rezultatskom baštinom. Za razliku od FMP-a, i KK Zagreb je problemima. Štoviše, trenutačno je u blokadi zbog duga iz vremena kada se u Trnskom na igrače jako puno trošilo. Sadašnji (i tadašnji) direktor Ivan Božanić o tome tada nije odlučivao, već odveć ambiciozni menadžeri i članovi uprave, no zato se Božanić danas mora grčevito boriti za opstanak kluba jer KK Zagrebu prijeti čak i likvidacija. Kad smo već kod priča o spašavanju Cibone spajanjem s drugim klubovima, one kolaju košarkaškim miljeom već dulje vrijeme. I prije nekoliko godina pričalo se o kombinacijama sa Zagrebom, no najozbiljnija je ipak bila opcija spajanja s Cedevitom, ali ni ona se nije realizirala. Zašto to nije prošlo, objasnio nam je tvorac velike Cibone Mirko Novosel: – Ja sam radio taj prijedlog i trebao je to biti jedan od mojih najboljih projekata. Ideja je bila da vlasnici kluba budu Grad Zagreb i Atlantic Grupa i da se formiraju dvije momčadi. Prva bi igrala u Areni i bila bi koncipirana tako da je sposobna boriti se za Final Four Eurolige i nju bi gledalo po 15 tisuća ljudi. Druga momčad bila bi mlada reprezentacija u kojoj bi se stvarali igrači za prvu momčad i zbog koje naši nadareni mladi igrači ne bi imali razloga odlaziti u inozemne klubove. Atlantic je povukao ručnu Nekima je to, očito, izgledalo odveć idilično pa je Novoselov projekt propao: – Prvi sastanak dviju strana dogodio se u prostorijama Atlantic Grupe, a ja na njega uopće nisam bio pozvan. A tom prigodom sve je otišlo u krivom smjeru ne samo zato što su se neki ljudi iz Cibone pobojali za svoje pozicije nego i zato što je netko postavio stvari tako da treba odmah vratiti 50 milijuna Cibonina duga, na što su ljudi iz Atlantica povukli ručnu. Na sličan način davne 1976. nastajala je današnja Cibona: – KK Lokomotiva se tada raspadala jer je njen sponzor bila željeznica koja je davala samo besplatne putničke karte pa se dug taložio. Srećom, zahvaljujući pokojnom Anzuloviću i Šajberu, uz pomoć tvrtki prehrambene industrije, stvorena je Cibona koja je, s obzirom na to da je počela rezultatski rasti, već za tri godine pokrila sve dubioze – objasnio je Novosel.  