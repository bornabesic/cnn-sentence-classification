Nakon što je sjajnim izmjenama protiv Red Bulla uveo Dinamo u LP, Zlatko Kranjčar je zavapio: “Neka momčad ostane na okupu i prezimit ćemo u Europi”. No, naivnog Cicu za samo tri dana otrijeznio je Zdravko Mamić prodavši mu glavnog igrača, kreatora i motora igre plavih Marka Roga. Velika je to pljuska Cici, ali još više navijaču plavih. Jer, plavi bez Roga mogu biti samo promatrači u skupini s Juventusom, Sevillom i Lyonom. Dinamo je prodajom Roga opet pristao biti nogometni liliputanac, klub koji na proljeće u Europi čeka već 46 godina! “Moramo prodavati da bismo preživjeli”, parola je koju izvuče Zdravko Mamić svaki put kada proda igrača kapitalca. No, ovog puta ta mu parola ne može proći jer prodajom Pjace u srpnju za 23 milijuna eura u Juventus plavi su mogli živjeti barem dvije godine. Zdravka Mamića mnogi smatraju najvećim nogometnim menadžerom u ovom dijelu Europe koji bez problema može prodati igrača za 15 milijuna €. Ali, tezu možemo i obrnuti. Mamić je jedini menadžer u Europi koji je u klubu imao klase poput Modrića, Ćorluke, Eduarda, Lovrena, Vrsaljka, Kovačića, ali unatoč tome u 15 godina vladavine nije uspio prezimiti u Europi. Mogao je lupiti šakom o stol i u nekom od tih perioda zadržati tri godine momčad na okupu. Ali, očito nije želio. A znate li kome je sve uspjelo prezimiti u tih 15 godina? Aalborgu, Artmediji, Esbjergu, Grazu, Mariboru, Unireji, Litexu, Cluju... Šampion se očito može stvoriti i s puno manje novca od rivala bogataša. Dokaz za to su i naši proslavljeni sportaši Janica, Ivica, Sandra, Blanka, sada i Sara Kolak, braća Sinković, Damir Martin. Oni su imali barem 10 puta manje od svojih svjetskih konkurenata, no postali su šampioni. No, oni su iza sebe, osim talenta i volje, imali i šampionsko vodstvo – Joška Vlašića, Gipsa, Ivančića, Bralića... Nažalost, Dinamov Zdravko Mamić šampione prodaje, no kako je radio, vidjet ćemo nakon svih istraga Uskoka. A navijač plavih sve to vrijeme i dalje naivno čeka europsko proljeće, i tako već 46 godina... 