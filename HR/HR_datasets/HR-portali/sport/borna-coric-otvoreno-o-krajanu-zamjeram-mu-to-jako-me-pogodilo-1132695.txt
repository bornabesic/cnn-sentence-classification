Borna Ćorić jasno je za Dnevnik Nove TV rekao da zamjera izborniku Željku Krajanu neuvrštavanje u tenisku reprezentaciju u finalu Davis Cupa. – Pogodilo me jako puno, ipak sam godinu i pol-dvije davao za to. Jako puno sam igrao, igrao sam svaki susret i dosta sam pridonio tome i onda kad je bila najveća scena, ja nisam bio u timu tako da me sigurno pogodilo, ali što je tu je – rekao je Ćorić i dodao: – Zamjeram mu sigurno, mislim da bi mu svatko zamjerio pa tako i ja. Poštujem njegovu odluku, ne mogu ništa promijeniti niti sam htio promijeniti, ali isto tako molim da i on poštuje moje odluke vezane za moju budućnost. Ima li Ćorićev povratak u reprezentaciju veze s tim tko će biti idući izbornik? – Nema, najviše dolazak ovisi hoće li moje zdravlje i moje koljeno biti dobro. Za finale nije bilo spremno, a moram biti spreman za pet setova. Treba vidjeti kako će se stvari razvijati, sve najviše ovisi o mojem zdravlju. Koljeno je zeznuta stvar, doktori kažu da oporavak može potrajati i po godinu-dvije, čak i više.