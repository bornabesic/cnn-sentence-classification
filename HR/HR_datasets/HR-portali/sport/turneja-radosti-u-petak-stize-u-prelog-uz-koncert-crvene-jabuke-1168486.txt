U petak 12. svibnja u Prelogu se sprema cjelodnevno sportsko - zabavno druženje za sve uzraste uz posjet visokih državnih dužnosnika i večernji koncert Crvene Jabuke. Veliko događanje na terenima Sportskog parka Mladost počinje u 12 sati paljenjem plamena Turneje radosti čime će se službeno otvoriti ovogodišnje Sportske igre mladih u Hrvatskoj. Plamen će upalili Ljubomir Kolarek, gradonačelnik Preloga, zajedno s visokim državnim predstavnicima i predstavnicima Sportskih igara mladih. Nakon službenog dijela otvorenja uslijedit će sportski dio programa: 13 sati - natjecanje u graničaru i utrka na 60 metara 14 - 'kinder turnir' u uličnoj košarci 14 - turnir u odbojci na pijesku 19 - početak zabavnog programa i dodjela medalja Pobjednici u natjecanju graničara i utrci na 60 metara plasirat će se na državnu završnicu u Umagu u srpnju, dok će najbolji iz ostalih sportova sudjelovati na državnoj završnici u Splitu u kolovozu. Sportske igre mladih imaju i međudržavni karakter, tako će se državni pobjednici plasirati na međudržavnu završnicu u kolovozu u Splitu, koja će uključivati male sportaše i iz Bosne i Hercegovine i Srbije. Cjelodnevna sportska natjecanja završit će večernjim koncertom Crvene jabuke u 21 sat i velikim vatrometom, darom Turneje radosti i grada Preloga. Detaljan raspored svih turnira Sportskih igara mladih možete pronaći na http://www.igremladih.org/bs/takmicenje/raspored-natjecanja gdje će se redovito objavljivati gradovi, datumi i kontakti voditelja. Sve najbolje od Sportskih igara mladih možete pratiti na Facebook stranici “Sportske igre mladih” i Instagramu: @igremladih_hr. Sportske igre mladih počele su 1996. godine u Splitu, sa željom da se svim osnovcima i srednjoškolcima omogući sudjelovanje u organiziranim sportskim natjecanjima i drugim besplatnim aktivnostima tijekom ljeta. Ideja je rasla i natjecanje je postalo najveći amaterski sportski događaj u ovom dijelu Europe. Organizirale su se pod pokroviteljstvom Međunarodnog olimpijskog odbora i Svjetske nogometne federacije, te počasnim pokroviteljstvom predsjednika RH, predsjednika Hrvatskog sabora i predsjednika Vlade RH. Potporu Igrama daju eminentna imena iz sportskog, političkog i gospodarskog života (ambasadori Igara): Sir Dave Richards, predsjednik Premier Lige počasni je predsjednik Sportskih igara mladih, dok su uloge počasnih dopredsjednika povjerene Goranu Ivaniševiću i Slavenu Biliću. Djeci i mladima u svim županijama širom Hrvatske pruža se mogućnost besplatnog sudjelovanja na natjecanjima, a najuspješnijim pojedincima i ekipama osigurano je besplatno mini ljetovanje u sa sudjelovanjem na završnici u Splitu. Izvanredna ideja o sportu i zabavi počela se širiti i na susjedne zemlje. Sportske igre mladih promiču način života čiji su temelji razumijevanje, prijateljstvo, solidarnost i fair-play, alternativu svim mogućim negativnim čimbenicima današnjice koji se na izrazit način reflektiraju na populaciji djece i mladeži. Iz godine u godinu odaziv djece je sve veći, a kvaliteta organizacije je dosegla najvišu razinu. Djeca i mladi od sedam do osamnaest godina pozvana su biti dijelom Sportskih igara mladih, najljepšom sportskom pričom u Hrvatskoj i šire. 