Zaprešić za Rijeku više nije neosvojiva tvrđava. Čekali su Riječani 10 godina na pobjedu u Zaprešiću, a do 2:1 su došli nakon dobre igre. Naime, posljednji put su Riječani slavili na ovom travnjaku sad već daleke 2007. godine kada su pobijedili pogotkom Anasa Sharbinija. Rijeku je tada vodio Zlatko Dalić, a na klupi Intera sjedio je Ante Čačić, danas izbornik hrvatske nogometne reprezentacije. Bio je Čačić i jučer u Zaprešiću. Jasno, ne na klupi već u VIP loži. Je li Čačić gledao Franka? Pratio je ponekog kandidata za A reprezentaciju. Vjerojatno Franka Andrijaševića. No, Franko nakon sjajne igre u Osijeku kao da jučer nije došao na utakmicu. Barem kada je riječ o prvom poluvremenu. U nastavku se ipak “probudio”. Sigurni smo da je Čačić odahnuo jer se više neće spominjati kao posljednji trener Intera koji je kod kuće izgubio od Rijeke. Štafetu je predao Samiru Toplaku. Opet, Toplak je ionako dovoljno nereda donio Matjažu Keku koji zbog njega i Intera nije mogao imati mirne snove. Naime, u međusobnim susretima Toplak je s Interom četiri puta odigrao neodlučeno s Rijekom, čak triput ovdje u Zaprešiću. Neki hrabriji čak kažu da je Rijeka lani izgubila naslov baš zbog Intera. Nakon dugo vremena sjajna atmosfera na stadionu ŠRC Zaprešić. Zasluge su to gosta. Jer, vodeća Rijeka povukla je za sobom oko tisuću navijača koji su pohrlili put Zaprešića. Kažu očevici da su na naplatnim kućicama izbrojali 300 automobila riječkih registracija. Jasno, Armanda, riječka navijačka skupina, došla je tradicionalno autobusima. I navijanje je bilo na visini. Svih 90 minuta. A gledatelji, oni na tribini, ali i oni pored TV ekrana, imali su što za vidjeti. Inter i Rijeka odigrali su utakmicu na razini nekih slabijih utakmica Lige petice. Uvjeren sam da je ova nogometna predstava nije bila ništa lošija od primjerice one između Crotonea i Palerma ili Espanyola i Osasune. I jedni i drugi igrali su napadački. Ne, nisu Zaprešićani nijednog trenutka pomislili da se zatvore na svoju polovicu i brane svih 90 minuta. Bez obzira što je Rijeka imala puno više izglednih prilika, imao ih je i Inter. Posebice su bile opasne domaće kontre koje su Riječani dosta teško branili. - Jako sam zadovoljan pristupom, zalaganjem i željom mojih igrača. Dobili smo pogodak iz naše pogreške. Šteta, da smo izdržali nešto duže uvjeren sam da nam Rijeka po sve težem travnjaku ne bi postigla pogodaka - rekao je Samir Toplak, trener Intera. Koliko su Riječani bili odlučni da žele pobjedu pokazali su odmah na početku utakmice kada su krenuli silovito i kada su na kraju krajeva postigli vodeći pogodak. I tko zna, možda bi Rijeka sve svoje muke okončala u prvom poluvremenu da nije brzo, za samo dvije minute, primila pogodak. Daleko od toga da nisu imali prilike, posebno je dojmljiva bila ona kada je udarac Gavranovića obranio s gol crte Bosec. A Bosec nije vratar. No, našao se u pravo vrijeme na pravom mjestu jer je pravi vratar domaćih Čović bio već odavno savladan. Kek vikao na poluvremenu Ne znamo što je Kek rekao svojim igračima u poluvremenu, ali njegovi puleni istrčali su u nastavku kao da i m se radi o životu ili smrti ako ne pobijede. I na pogodak nismo dugo čekali, Opet je strijelac bio Jakov Filipović. No, ovoga puta stoper Intera pogodio je vlastitu mrežu. - Htio bi reći da Inter ne igra za nikoga nego samo za sebe. I zato je medijski linč kroz cijeli tjedan bio jako zločest. Svi su govorili kako ćemo igrati za Dinamo. Ne, gospodo, mi igramo za sebe. Tako ćemo igrati i sljedeće subote u Maksimiru - rekao je Toplak, a Matjaž Kek, trener Rijeke je dodao: - Konačno smo pobijedili u Zaprešiću. Slažem se da se trenutno najmanje priča u HNL-u o nogometu, a više o nekim drugim stvarima. Što se tiče spornih penala u Zaprešiću ne bih ništa rekao jer nisam dobro vidio. >>Igrač Cibalije emotivnom porukom dirnuo Hrvatsku: 'Mali smo, jadni, ali naš inat nema cijenu!' 