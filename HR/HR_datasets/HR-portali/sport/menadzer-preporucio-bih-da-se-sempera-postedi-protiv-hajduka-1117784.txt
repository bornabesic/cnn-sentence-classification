Donedavno se činilo da Dinamo ima rješenje za vratara, da će na toj poziciji biti miran dugo godina, sve dok za Adriana Šempera ne stigne nemoralna ponuda. Jer, već je bilo pravih ponuda, ali je Chelsea odbijen i Šemper je odlučio potpisati profesionalni ugovor s Dinamom čim je postao punoljetan. No, sad se pojavila polemika oko Šempera jer plavi su primili puno golova, dio javnosti krivi mladog čuvara mreže za to. Mogao je u Chelsea – Nevjerojatno je da je klinac od 18 godina krivac za sve. Ne znam što je u pozadini svega, vjerujem da u Dinamu znaju. Jer klub je rekao javno da je Šemper projekt i budućnost Dinama. Jer tog dečka do prve momčadi nije doveo ni tata, ni baba, ni ja kao njegov zastupnik, nije ni sin političara, ni Mamićev rođak. Dečko je 11 godina imao u životu samo put od škole do Maksimira i učenja engleskog jezika. Nije slavio rođendane do jedan ujutro, nije išao na skijanja s roditeljima nego na pripreme s klubom... – kazao nam je Adrianov menadžer Darko Alegić. Šemper je razgovarao i sa sportskim psihologom, kaže da je spreman, da je miran, ali on je ipak mlad i sve se to moralo odraziti na njega. – Sigurno je, koliko god su napadi na njega neopravdani. Razgovarao sam sa sportskim direktorom Dinama više od dva sata i on mi je rekao da je po njihovoj analizi od 15 primljenih golova Adrian sukrivac, dakle ne krivac, kod jednog i pol gola. Po mojoj analizi i skauta klubova koji ga prate, mogao je bolje reagirati kod dva primljena gola. A proglašavati ga glavnim krivcem za Rujevicu, za sve posljednje rezultate Dinama, doista je nekorektno. Kao što je i laž da ima godišnju plaću od 200.000 eura. Tvrdim da ima najmanju plaću od igrača prve momčadi Dinama, a mogao je odavno otići za ozbiljan novac – ističe Alegić. Ivajlo Petev novi je trener plavih i on će na kraju odlučiti tko će braniti u nedjeljnom derbiju. Kad smo ga to pitali, odgovorio je: – Sve je moguće. Vidjet ćemo što će reći Petev, vidjet će na tri treninga koliko će ih obaviti do Hajduka, hoće li na vratima ostati Šemper ili ulazi Dominik Livaković. Šemper kaže da je spreman – Adrian kaže da je spreman braniti, ali mislim da u klubu trebaju odlučiti o tome. Očekujem da se prema njemu dobro postave. Mislim da bi bilo dobro da uzme pauzu. Utakmica s Hajdukom važna je za Dinamo, nakon toga slijedi stanka zbog reprezentacije i onda se može vidjeti kako dalje, što je najbolje za njega, za igrača za kojeg je Dinamo rekao da je projekt kluba. Bude li branio Šemper u nedjelju, nadam se da će biti dobar, bude li branio Livaković, želim mu da bude najbolji, da u 90. minuti obrani jedanaesterac Hajduku. Ono što je najvažnije kreće od ponedjeljka, očekujem rješenje koje će pronaći u klubu. Jer, Dinamo je ozbiljan klub, u njemu rade ozbiljni ljudi i vjerujem da će pronaći najbolje rješenje i za Šempera i za Dinamo. Ali, okriviti 18-godišnjaka za sve loše rezultate ružna je poruka ne samo njemu već i svakom mladom sportašu koji je svoj život posvetio samo sportu – zaključio je Alegić. 