San Antonio Spursi i drugu godinu zaredom izbacili su Memphis u prvom krugu doigravanja Zapadne konferencije NBA lige. Spursima je ovo četvrti put da su u play offu svladali Grizzliese, koji su samo jednom u doigravanju bili bolji. Kawhi Leonard i Tony Parker predvodili su San Antonio. Leonard je zabio 29 koševa, dok je sjajnu šutersku večer odradio francuski košarkaš. Šutirao je 11-14, a ukupno je Memphisu utrpao 27 koševa. Memphis je u posljednjoj četvrtini imao 88-81, no onda je u samo 34 sekunde Leonard zabio šest koševa te nije dopustio domaćinu da se odlijepi. Zato i jest u izboru za MVP-ja sezone. Svi iz prve petorke Grizzliesa zabili su dvoznamenkasti broj koševa, no protiv Spursa ni to nije bilo dovoljno. Conley je utrpao 26, Gasol 18, Randolph 13, Carter 12 i Ennis 11. Za braću Gasol utakmica je bila prilično emotivna, a nakon susreta Pau Gasol zagrlio je svog brata Marca, kojemu je zatvorio vrata polufinala Zapada. San Antonio u polufinalu Zapada igrat će protiv Houstona, a serija počinje u ponedjeljak. Toronto je, pak, izborio polufinale Istoka, u šestoj utakmici na gostovanju su pobijedili Milwaukee 92-89. A Raptorsi su gotovo izgubili nemoguće. Sredinom treće četvrtine imali su 25 koševa prednosti, no nakon toga kao da su zaboravili igrati. Bucksi su napravili seriju 34-7, nakon Terryjeve trice Milwaukee je poveo 80-78 samo tri minute prije kraja. Košarkaši Toronta do kraja susreta ipak su se nekako 'sabrali' i izborili prolazak u polufinale u kojem ih čekaju prvaci, Cleveland Cavaliersi. Raptorse je predvodio DeMar DeRozan s 32 koša, dok je kod Bucksa najbolji bio Giannis Antetokounmpo s 34 koša i devet skokova. 