NAKON što su New England Patriotsi početkom veljače u neviđenom Super Bowlu nadoknadili 25 poena zaostatka i pobijedili Atlanta Falconse 34:28, u svlačionici Patriotsa nastala je panika. Legendarni Tom Brady, koji se u utakmici upisao u povijest osvojivši rekordno peti Super Bowl, nije mogao naći svoj dres u kojem je igrao utakmicu. "Moj dres... Ovdje je bio, a sad ga nema. Ne mogu ga naći", govorio je jednom od članova klupskog rukovodstva i ubrzo se saznalo da je u općoj gužvi u svlačionici netko Bradyju ukrao dres. U višetjednu potragu uključio se i FBI, koji je s lokalnom policijom u Houstonu pregledavao videosnimke, ispitivao svjedoke i aktere utakmice i danas objavio da je pola milijuna dolara vrijedan dres napokon lociran. I to u Meksiku!. Istraga je policiju dovela do neimenovanog meksičkog novinara koji je bio akreditiran za utakmicu i imao je propusnicu za svlačionice. Osim ovog dresa, kod njega je, pod još nerazjašnjenim okolnostima, pronađen i Bradyjev iz Super Bowla 2014. godine u kojoj su Patriotsi pobijedili Seattle Seahawkse. Brady nije javno prijavio tu krađu. Kazna za lopova još nije poznata kao ni okolnosti pod kojima je ukrao Bradyjev dres. Američka televizija Fox danas je objavila snimku na kojoj se vidi meksički novinar kako s Bradyjevim dresom pod rukom opušteno izlazi iz svlačionice Patriotsa. Upravo ta snimka dovela je istražitelje do lopova.