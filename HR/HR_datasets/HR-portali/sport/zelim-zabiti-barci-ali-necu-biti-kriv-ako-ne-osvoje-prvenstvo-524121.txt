Barcelona u nedjelju gostuje kod Las Palmasa, a španjolskim se novinarima kao savršeni sugovornik uoči važne utakmice za Katalonce učinio Alen Halilović. Mladi Hrvat koji od zime nosi dres Las Palmasa u Barcu je stigao 2014. godine iz Dinama, a onda je bio na posudbi u Sportingu dok ga nije kupio HSV te ove zime proslijedio na posudbu u Las Palmas. Katalonci pred sobom imaju još dvije utakmice, Real Madrid tri, a na vrhu su bodovno izjednačeni. Osim utakmice s Gijónom, Barcu čeka i domaći susret s Eibarom, a Halilović se nada da će kraljevi negdje kiksati (igraju sa Sevillom, Celtom Vigo i Malagom), jer u nedjelju sa svojom momčadi ide po pobjedu. - Imam puno prijatelja u Barceloni, želim da oni osvoje prvenstvo, ali takav je život... Morat će se uzdati u poraz Reala jer mi želimo pobjedu, želimo se dobrom utakmicom oprostiti od navijača. Poštujem Barcu i ako postignem gol, neću ga slaviti. Ma prvenstvo ne traje samo jedan dan, nego 38 kola. Ako postignem gol za poraz Barce, neću ja biti krivac što su ostali bez naslova. Idemo po pobjedu, i za nas je to važna utakmica - rekao je Alen Halilović u intervjuu Mundo Deportivu te nastavio: - S Rakitićem se često čujem, razgovarali smo prije pet-šest dana. Zna da smo dobri kod kuće i da ćemo na teren izaći 100% spremni. Modrić i Kovačić? I s njima imam dobar odnos, zvao sam ih svu trojicu prije nego što sam stigao iz HSV-a i tražio savjet i svi su mi rekli da dođem jer će mi odgovarati ovaj nogomet. I tako je i bilo. U Las Palmasu bi trebao ostati na posudbi do ljeta 2018. - Ja sam ovdje sretan, ugodno mi je i dobio sam priliku za igru. Nije bilo jednostavno jer sam stigao nakon što sam tri mjeseca igrao jako malo u Hamburgu, izgubio sam ritam i samopouzdanje. Ali želio bih ostati ovdje i sljedeće sezone, nema mi smisla ovaj transfer od pola sezone ako na ljeto odem. Između preseljenja, hvatanja ritma i prilagodbe... Sada kada znam sve o klubu, želim biti važan dio momčadi Las Palmasa u sljedećim sezonama. Alen i dalje sanja o Nou Campu. - Povratak u Barcu? Nikad se ne zna, ali jasno mi je da moram odraditi dvije kvalitetne sezone u komadu. U Las Palmasu sam sretan. Što je krenulo po zlu u HSV-u gdje je igrao jako malo. - Krenulo je dobro, postigao sam gol u kupu, ali nakon što se trener promijenio jedva da sam igrao. Šteta, jer sam stigao nakon dobre sezone u Sportingu. No sada sam u Las Palmasu, a ova momčad želi posjed lopte, napada, stvara prilike - za mladog igrača mog stila igre je idealan klub. Zašto se nije uspio nametnuti u Barceloni? - Bio sam jako mlad, imao sam 18 godina, a nakon godine dana u B momčadi sam se dogovorio s Barcom koja je upravo bila osvojila sve u sezoni 2014/15. Bilo je jako teško imati minute pokraj Messija, Neymara, Luisa Suareza, Inieste... A na kraju je Halilovića novinar pitao zna li da Leo Messi kod kuće čuva i njegov dres. - Stvarno? Nisam znao, nisam znao to. Tražio sam njegov dres nakon prijateljske utakmice Argentine i Hrvatske 2014. godine i razmijenili smo ih. On je moj idol, najbolji igrač u povijesti. Gdje ja čuvam Messijev dres? Kod kuće u Zagrebu. 