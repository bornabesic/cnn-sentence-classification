Gradonačelnik Milan Bandić, koji je inače sklon gafovima, nije mogao odaslati čestitku Rijeci bez da se o njoj podrugljivo piše. Nakon dugogodišnje dominacije Dinamo je prepustio naslov prvaka, a zgrabila ga je i to potpuno zasluženo, Rijeka. No, zagrebački gradonačelnik nema na umu tako olako prepustiti svoj tron na čelu Zagreba na kojem sjedi već 17 godina. Nakon što je osvojio najviše glasova u prvom krugu izbora za gradonačelnika Zagreba i plasirao se u drugi krug u kojem će voditi bitku s Ankom Mrak Taritaš, Bandić je našao vremena za čestitarenje. Ipak, gradonačelnik Milan Bandić, koji je inače sklon gafovima, nije mogao odaslati čestitku Rijeci bez da se o njoj podrugljivo piše i govori. Naime, nekako se čini da je Bandić (ili netko iz njegove službe za odnose s javnosti) čestitku pisao četiri dana ranije, to jest, zamijenio je imena klubova protiv kojih je Rijeka ganjala povijesni naslov. U nedjelju je čestitao zbog naslova i pobjede nad Slaven Belupom (2:0), a Rijeka je zapravo igrala protiv Cibalije i slavila je s 4:0. Ako se zaista u obzir uzme da je ova čestitka pisana prije par dana, to znači kako je Bandić već unaprijed otpisao ‘svoj’ Dinamo… Čestitku prenosimo u cijelosti. “Svim nogometašima HNK Rijeka, upravi na čelu s Damirom Miškovićem, stručnom stožeru na čelu s trenerom Matjažem Kekom i svim navijačima Rijeke, u ime grada Zagreba i svoje, kao gradonačelnik grada Zagreba i kao predsjednik GNK Dinamo upućujem najiskrenije čestitke na uvjerljivoj pobjedi nad Slaven Belupom i velikom, povijesnom uspjehu vašega kluba, koji je u cijeloj sezoni suvereno krojio put do osvajanja prvenstva Hrvatske – po prvi puta u svojoj povijesti. Znam da Rijeka slavi i slavi s pravom, jer iza uspjeha veliki je rad, veliki trud, onaj nogometni organizacijski, i sjajno zajedništvo kluba i navijača Rijeke. Pred vama je jedna važna europska sezona u kojoj ćete braniti boje Hrvatske, Želim vam puno sreće i uspjeha i na europskoj sceni. Sretno! Gradonačelnik grada Zagreba, Milan Bandić”.