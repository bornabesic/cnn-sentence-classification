Messijev otac Jorge imao je mrežu lažnih tvrtki u Urugvaju i Belizeu koje su mu služile kako bi sakrio od španjolskih poreznika neke sponzorske prihode. No, Messijeva obrana nije bila baš najuvjerljivija. Argentinski nogometaš Lionel Messi osuđen je prošle godine, zajedno sa svojim ocem Jorgeom, na 21 mjesec zatvora zbog utaje poreza. Morao je platiti dva milijuna eura, a njegov otac milijun i pol eura kazne, a morali su vratiti i sav utajeni novac, što su i napravili. Na zatvorsku kaznu žalili su se protekli mjesec, ali sud je to odbio i potvrdio je prvostupanjsku presudu, odnosno zatvorsku kaznu. Ipak, Messijevi neće morati u zatvor. Prema španjolskom zakonu, kazna zatvora za nenasilan zločin manja od dvije godine može se pretvoriti u uvjetnu kaznu. Messijevi su krivi po tri optužnice, a uvjetna kazna podrazumijeva da u sljedeće dvije godine ne smiju počiniti isto djelo. U španjolskom pravosudnom sustavu praksa je da sudac zamijeni služenje zatvorske kazne uvjetnom kaznom ako je kazna u trajanju kraćem od 24 mjeseca i ako osuđeni nema kriminalnu prošlost. Ako je suditi po tome, Messi i njegov otac neće u zatvor. Messijev otac Jorge imao je mrežu lažnih tvrtki u Urugvaju i Belizeu koje su mu služile kako bi sakrio od španjolskih poreznika neke sponzorske prihode. No, Messijeva obrana nije bila baš najuvjerljivija. “Takve stvari prepuštam tatinim menadžerima u koje imam povjerenja. Ja sam u potpunosti posvećen nogometu, a oni mi govore što da radim. Potpisao sam neke stvari, ali nisam gledao u ugovore. Nemam pojma što sam potpisivao”, kazao je Messi na sudu. Nije to baš opravdanje koje ‘drži vodu’, pa tako ni sud nije bio zadovoljan argumentima, a Messi će sada svoju blistavu karijeru malo ocrniti teškom uvjetnom kaznom.