Foto: Facebook NIKOLA MORO, odlični 19-godišnji veznjak Dinama, ove sezone je od kapetana momčadi u juniorskoj Ligi prvaka, dogurao do prvotimca u seniorskoj LP kod Juventusa, a u proljetnom dijelu prvenstva postao je nezamjenjivi član prve momčadi. Strijelac jednog gola i asistent za još četiri, posljednju asistenciju upisao je u jučerašnjem derbiju posljednjeg, 36. kola HNL-a, u kojem je Dinamo pobijedio novog prvaka Rijeku s 5:2, a Moro je u 34. minuti Soudaniju dodao za drugi gol njihove momčadi. Nažalost, šest minuta kasnije zbog teške ozljede gležnja morao je iz igre. "Zbog iskrenutog i puknutog ligamenta neću biti na terenu, ali ću biti glavni navijač Dinama u finalu Kupa! Hvala vam svima na podršci - puno mi znači, dat ću sve od sebe da do priprema budem zdrav!", objavio je Moro na Facebooku i tako potvrdio ono čega su se u Dinamu bojali. Branitelj naslova u kupu morat će u finalu tog natjecanja, koje Dinamo u srijedu u Varažadinu igra protiv Rijeke, bez pomoći sjajnog mladića koji je postao ključni igrač.