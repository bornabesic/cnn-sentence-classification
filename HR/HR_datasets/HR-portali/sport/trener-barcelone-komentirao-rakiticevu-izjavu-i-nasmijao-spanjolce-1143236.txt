Nogometaši Barcelone pripremaju se za utakmicu četvrtfinala Kraljeva kupa, koju sutra u gostima igraju protiv Real Sociedada. Taj susret na konferenciji za novinare najavio je trener katalonske momčadi Luis Enrique, a jedno od pitanja odnosilo se na Ivana Rakitića. Trenera Barce novinari su zamolili za komentar izjave koju je za France Football dao hrvatski reprezentativac koji je tom prigodom rekao: - Enrique je tražio od klupskih čelnika da me dovedu. On vam jednim pogledom daje vjeru u uspjeh i da se moram za njega baciti s mosta, učinio bih to bez razmišljanja.  Neopisivo mi je pomogao po dolasku u Kataloniju. Imao je mnogo povjerenja u mene, čime sam stekao silno samopouzdanje. To mi je omogućilo mirnu pripremu za sva iskušenja u velikoj Barceloni, rekao je Rakitić, a Enrique je to ovako komentirao: - Tu izjavu je dao još davno, a tek je sad objavljena. Bolje da ga danas to ne pitate jer mi se čini da bih sad ja bio taj koji sam ide na taj most, rekao je Enrique i nasmijao Španjolce, a onda je pohvalio Raketu: - On je odličan igrač. Njegovo ponašanje na terenu i izvan njega je za čistu desetku. Onome što se piše u zadnje vrijeme po medijima ipak ne treba davati takvu pažnju, kazao je Enrique i zatražio novo pitanje.