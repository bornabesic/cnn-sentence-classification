Hrvatski biciklist Kristijan Đurasek pobjednik je druge etape utrke Tour of Croatia vožene u dužini od 107 kilometara od Trogira do Vrata Biokova iznad Makarske.  Đurasek je napravio podvig osvojivši etapu koja je trebala biti najteža u cijeloj utrci, no vremenske prilike, snijeg i bura su prisilili organizatore da skrate etapu koja je trebala završiti na 1762 metara visokom vrhu Svetom Juri. Cilj je tako spušten na 860 metara, na Vratima Biokova, a Đurasek je napao stotinu metara prije cilja, pobijedivši čak i aktualnog pobjednika Gira, dvostrukog pobjednika Toura te velikog favorita utrke Talijana Vicenza Nibalija. Drugo mjesto je osvojio Španjolac Jaime Roson, a treći je bio Nibali.  Kristijan Đurasek je prema neslužbenim rezultatima preuzeo ukupno vodstvo u utrci. U četvrtak se vozi treća etapa od Imotskog do Zadra u dužini od 237 kilometara. 