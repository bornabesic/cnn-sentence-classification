Screenshot: Twitter LEGENDA je riječ koja se koristi prečesto i olako, ali za Xabija Alonsa, fantastičnog veznjaka koji je karijeru počeo u Real Sociedadu, a s Liverpoolom, Realom, Bayernom i Španjolskom osvojio baš sve, taj opis najbolje sažima njegove igračke i ljudske kvalitete. O prvima smo se mogli uvjeriti svi koji smo ga gledali od polovice prvog do polovice drugog desetljeća ovog milenija. U tom razdoblju bio je zlatni standard svjetskog nogometa kada je riječ o igračima na njegovim pozicijama defenzivnog veznjaka i playmakera. Što se tiče njegove osobnosti, baš svi Xabijevi suigrači, treneri i vodeći ljudi klubova za koje je nastupao, za njega će potpisati riječi Karl-Heinza Rummeniggea koje je Bayernov predsjednik izrekao prije dva mjeseca, kada je 35-godišnji baskijski velikan svjetskog nogometa objavio da na kraju sezone odlazi u mirovinu: "Želimo zahvaliti velikom igraču i čovjeku koji je Bayern fenomenalno predstavljao na terenu, ali i izvan njega. Xabi Alonso je velikan. U karijeri je osvojio sve, ali je i fantastična osoba, nogometni džentlmen." Zato je Bayern koji ima čast biti zadnji klub nevjerojatno bogate i trofejne karijere ovog velikog nogometaša i čovjeka, koji sutra od 15.30 protiv Freiburga igra zadnju utakmicu karijere, na klupskoj televiziji priredio poseban program povodom Xabijeva oproštaja. Naravno, on je bio glavna zvijezda i gost, ali Bayern mu je priredio dva velika iznenađenja. U program su se uživo javili njegovi bivši suigrač Steven Gerrard, s kojim je pet godina igrao u Liverpoolu te Pep Guardiola, na čiji poziv je kao već 33-godišnjak došao u Bayern.  "Kakva posebna karijera, koji fantastičan nogometaš... Meni najdraži suigrač u karijeri, najbolji dodavač s kojima sam igrao. Prijatelju, zaslužuješ sve počasti koje si osvojio, kakvu si samo karijeru imao... Jako sam ljubomoran na tebe jer imaš medalju prvaka svijeta, jako sam ljubomoran na tebe jer imaš naslove prvaka Njemačke i Španjolske, ali prijatelju, ti sve to zaslužuješ više od ikoga. Nisam mogao tražiti boljeg suigrača u vezi od tebe, a kada si otišao iz Liverpoola, slomio si mi srce. Uvijek ćeš imati posebno mjesto u našem klubu i uvijek si dobrodošao." Nije čudno da su ove riječi Liverpoolova legendarnog kapetana rasplakale ne samo Xabija, nego i brojne navijače Redsa. Slijedila je poruka Pepa Guardiole: "Hvala ti što si imao hrabrosti doći u Munchen, u kojem smo zajedno proveli dvije godine. Jedva čekam vidjeti te kako vodiš svoje momčadi kao trener. Uvjeren sam da ćeš uzeti najbolje od svih nevjerojatnih trenera s kojima si radio i svega što si naučio od suigrača, jer znam da je tvoja radoznalost neograničena. Želim ti sve najbolje i hvala ti što sam imao čast raditi s tobom. Uživaj u odmoru, ali znam da ćeš za pola godine biti očajan i jedva čekati da počneš trenersku karijeru. Čekam te uz aut-liniju."