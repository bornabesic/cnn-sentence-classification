TALIJAN Nicola Ruffoni, član momčadi Bardini pobjednik je treće etape Tour of Croatia vožene u dužini od 237 kilometara od Imotskog do Zadra, dok je hrvatski biciklist Kristijan Đurasek (Emirates) zadržao vodstvo u ukupnom poretku. Ruffoni je 237 kilometara dugačku dionicu prošao za pet sati, 55 minuta i 27 sekundi pobijedivši u završnom šprintu sunarodnjake Giacoma Nizzola (Trek - Segafredo) i Riccarda Minalija (Astana). Đurasek je ciljem prošao u glavnoj skupini zadržavši vodstvo u ukupnom poretku ispred Španjolca Jaimea Rosona Garcije i Talijana Vincenza Nibalija.  Treći dan na rasporedu je bila najduža dionica ovogodišnje utrke, čak 237 kilometara duga etapa između Imotskog i Zadra. Nakon prolaznog cilja u Šibeniku, slijedili su tehnički složeni prolasci kroz turistička središta Pakoštane i Biograd na Moru u kojem se nalazio drugi bonifikacijski sprint na etapi, a zatim i Sveti Filip i Jakov te Sukošan. Završni krug u Zadru prolazio je starom gradskom jezgrom, a staza je na posljednjem kilometru bila široka i bez zavoja pa je odlučivao završni šprint.   U petak je na rasporedu 4. etapa, 171 km dugačka dionica od Crikvenice do Umaga.