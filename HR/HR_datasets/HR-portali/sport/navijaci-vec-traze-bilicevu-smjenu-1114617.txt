Otkaz ili ne? Što će donijeti jutro? Na to se, nažalost, svela priča ovog vikenda najboljeg hrvatskog trenera Slavena Bilića. – Nešto ozbiljno nije u redu. Postoji problem. I problem počinje od mene prvog – kazao je, pošteno, Slaven Bilić nakon novog poraza, ovog puta od West Bromwich Albiona (4:2). Istim rezultatom izgubio je West Ham prošlo kolo od Watforda, prije toga 1:3 od Manchester Cityja. Njegova čuda s čekićarima su nestala. Dakle, dionice Slavena Bilića na Otoku strmoglavo padaju. Od trenera heroja do ‘persone non grate’ stigao je u svega mjesec dana, a pitanje je hoće li uspjeti zaustaviti pad. Ili je već stigao kraj njegova otočkog puta... Dajmo Slavenu priliku! Sinoć se, kasno navečer, na Otoku pojavila čak i informacija kako su ga čelnici kluba otpustili, ali srećom, nije bila istinita. Netko je, eto, tražio senzaciju. Za njega mnogo važnije, izgubili su živce navijači, isti koji su ga slavili nakon prošlosezonskih trijumfa nad velikanima, sad pozivaju na odlazak. – Slaven Bilić je prijevara. Brzo će dobiti ljubavno pismo – reakcija je jednog od njih nakon novog poraza aludirajući na otkaz. U pet utakmica ove sezone u Premiershipu ima četiri poraza. Obrana pušta na sve strane; ove sezone primili su 13 golova u prvih pet susreta, a lani su 13 golova primili u prvih deset susreta. Od mogućih 15 bodova, osvojio je tek tri. Na samom je dnu ljestvice, treba shvatiti njihovu ljutnju. Jer zaista, nešto ozbiljno nije u redu. – Borit ćemo se za ostanak u ligi... – negoduju navijači na Twitteru. Krenule su i ankete, treba li Hrvat odmah otići ili ipak ostati do Božića. A kad jednom krene takva priča, teško je okrenuti. – Ne smijemo tako. Dajmo mu priliku! – čuje se i glas onih koji mu i dalje vjeruju. Autogol Vedrana Ćorluke Kako god, teški su dani pred njime. Ali, takav je posao... – Ljutit sam, razočaran. Neću reći da ću dići ruke od svega. Ne smijemo se skrivati, i to ja prvi neću učiniti. Istina, slaba nam je obrana, primao previše golova, ali nije rješenje u prozivanju pojedinaca. Nije rješenje ni pričati kako nemamo sreće – tužno će Bilić. Ali, koje je rješenje? – To je moj posao... Vremena bivši izbornik nema mnogo. 