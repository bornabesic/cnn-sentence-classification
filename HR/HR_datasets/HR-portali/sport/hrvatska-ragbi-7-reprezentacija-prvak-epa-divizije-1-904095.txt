Foto: HRS HRVATSKA ragbi 7 reprezentacija završila je nastup na Europskom prvenstvu divizije 1, u kojemu se nalaze reprezentacije treće jakosne skupine te uz pet pobjeda i jedan poraz trijumfalno došla do prvog mjesta i od sljedeće godine izborila ulazak u višu diviziju.  Naši reprezentativci prvenstvo su otvorili pobjedom nad Turskom 17:7, nakon čega su istog dana doživjeli poraz od Luksemburga te pobijedili Norvešku. Drugog dana prvenstva slijedi susret protiv domaćina Bugarske te Hrvatska novom pobjedom dolazi do drugog mjesta u skupini B i ulaska u polufinale.  Kako su igrači unaprijed najavili finale kao cilj, u polufinalni susret protiv Mađarske kao pobjednika skupine A ušli su jako te odnijeli važnu pobjedu (5:17), da bi nakon toga u finalu na red ponovno došao Luksemburg, kojem Hrvatska vraća za poraz u skupini i rezultatom 45:14 dolazi do prvog mjesta. Najboljim igračem prvenstva proglašen je kapetan Vedran Antić, koji je svoju nagradu predao suigraču Niku Jurišiću: ''Nik je po meni bio najbolji igrač ovog turnira, pravi vođa ekipe i čovjek koji nam je donio toliko željeni trofej. Pohvale cijeloj ekipi, atmosfera je bila odlična i izvrsno smo se slagali; svi za jednoga, jedan za sve'',  rekao je kapetan.