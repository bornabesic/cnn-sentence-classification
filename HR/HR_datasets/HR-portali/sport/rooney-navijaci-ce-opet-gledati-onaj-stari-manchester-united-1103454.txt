Engleski reprezentativac Wayne Rooney smatra da će navijači u predstojećoj sezoni opet gledati onaj stari Manchester United, kakav je bio dok ga je vodio Alex Ferguson. - S dolaskom Josea Mourinha igrači osjećaju da je ovo opet onaj stari Manchester United koji može konkurirati za naslov engleskog prvaka - kazao je Rooney za britanske medije.  Nakon što je u zadnje vrijeme uglavnom igrao u veznom redu, Rooney bi se trebao vratiti onome što najbolje zna, zabijanju golova. - Igranje u veznom redu nije bio problem za mene, čak sam i uživao u tome. No, Mourinho me poznaje kao golgetera i želi da to budem opet. On želi da u napadu igramo sa puno slobode i mijenjanja pozicija, a to bi u konačnici trebalo dovesti do efikasnije igre sa puno golova - izjavio je Rooney.  Najzvučnije pojačanje Manchester Uniteda u dosadašnjem prijelaznom roku je Zlatan Ibrahimović. - Što se tiče Ibrahimovića moram naglasiti njegove izuzetne radne navike. Već sada nam na treninzima daje upute kako da bolje surađujemo tako da svaki igrač može dati najbolje od sebe. On je jedan od najboljih napadača na svijetu, snažna je ličnost i vidi se da želi imati značajnu ulogu u momčadi - dodao je Rooney.  