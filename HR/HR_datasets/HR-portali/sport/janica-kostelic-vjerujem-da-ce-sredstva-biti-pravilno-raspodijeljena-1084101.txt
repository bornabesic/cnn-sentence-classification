Ministarstvo znanosti, obrazovanja i sporta dalo je je u petak suglasnost na Program javnih potreba u sportu koji se odnosi na djelovanje Hrvatskog olimpijskog odbora u 2016. godini temeljem kojeg je sklopljen ugovor o financiranju programa za 2016. godinu, koji provodi Hrvatski olimpijski odbor.  "Drago mi je da je postignut ovaj dogovor. Zahvaljujem svima na suradnji i vjerujem da će sredstva biti pravilno raspodijeljena svim sportašicama i sportašima, kojima želim puno uspjeha u ostvarenju vrhunskih sportskih rezultata u ovoj olimpijskoj godini", izjavila je Hini pomoćnica ministra znanosti, obrazovanja i sporta Janica Kostelić. Riječi pomoćnice ministra potvrdio je i glavni tajnik Hrvatskog olimpijskog odbora Josip Čop koji je naglasio da je do zastoja u isplati financijskih obveza došlo zbog dugotrajnog slaganja Vlade.  "Mogu potvrditi da smo u četvrtak potpisali ugovor s Ministarstvom znanosti obrazovanja i sporta temeljem kojeg su nam uplaćena dogovorena financijska sredstva. Iskoristio bih prigodu da još jednom zahvalim ministru Predragu Šustaru, Stipi Mamiću i Janici Kostelić na konstruktivnoj pomoći i razumijevanju. Uvjeren sam da je to početak bolje suradnje Ministarstva i HOO-a, a sve na dobrobit naših sportašica i sportaša", kazao je Čop. 