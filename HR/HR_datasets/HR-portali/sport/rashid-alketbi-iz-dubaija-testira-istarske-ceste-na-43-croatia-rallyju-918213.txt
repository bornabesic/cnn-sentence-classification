TOČNO  tri tjedna ostala su do ceremonijalnog starta 43. Croatia rallya, najdugovječnijeg i najtežeg automobilističkog natjecanja u Hrvatskoj. Ove godine Croatia rally održat će se od 29. rujna do 1. listopada i bit će pretposljednja postaja Europskog rally trofeja za srednju Europu.    Pripreme za provedbu čak 456 kilometara dugačkog rallya ušle su u završnu fazu. Odaziv posada je odličan, a rok za prijave je srijeda, 14. rujna.Croatia rally održat će četvrtu godinu u nizu na istarskom poluotoku. Sjedište rallya bit će u Poreču, u čijem će se centru nalaziti i servisni prostor te startna i ciljna rampa. Ukupno 12 brzinskih ispita, dugačkih 185 km, vozit će se na 6 različitih staza s asfaltnom podlogom. U odnosu na prošlogodišnje natjecanje promijenjena je većina brzinaca, no i dalje je riječ o dobro poznatim dionicama, uskih istarskih cesta.    Prošlogodišnji pobjednici Murat Bostanci i Onur Vatansever nažalost nisu u mogućnosti braniti naslov, no borba za pobjedničko postolje bit će žestoka. Trenutačno su prijavljene posade iz devet zemalja, a predvode ih Rashid Al-Ketbi i Karina Hepperle s Fordom Fiestom R5. Posada iz Ujedinjenih Arapskih Emirata i Njemačke trenutačno je vodeća u FIA ERT prvenstvu balkanske regije, a ovo će joj biti prvi nastup u FIA ERT natjecanju srednje europske regije.  Važne bodove pokušat će izboriti posade koje se nadaju plasmanu na završno natjecanje FIA ERT-a koje će se održati u Austriji u drugoj polovici studenog. Croatia rally zbog svoje zahtjevnosti nosi koeficijent 3, pa će posade na njemu moći osvojiti trostruke bodove.  Pozicije u vrhu poretka trenutačno drže posade s hrvatski licencama Juraj Šebalj i Maja Sabol te Krisztian Hideg i Istvan Kerek. Završnicu prvenstva izborit će samo tri prvoplasirane posade.  Ključni datumi:  14. rujna – završetak prijema prijava  23. rujna – objava liste prijavljenih  29. rujna – ceremonijalni start  30. rujna – shakedown i start prve etape  01. listopada – start druge etape i cilj rallya