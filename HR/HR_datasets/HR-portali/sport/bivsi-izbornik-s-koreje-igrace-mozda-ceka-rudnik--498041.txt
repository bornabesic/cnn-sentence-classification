Tekst: Totalsport Foto: AFP DEBAKL u utakmici protiv Portugala (7:0) u 2. kolu skupine G Svjetskog prvenstva mogao bi imati teške posljedice za nogometaše Sjeverne Koreje, piše njemački Bild. U najgori je mogući trenutak sjevernokorejski diktator Kim Jong Il. odlučio dopustiti izravni prijenos utakmice reprezentacije, prvi takav iz inozemstva ikada. Dosad su dvoboji nacionalne momčadi prikazivani s nekoliko sati odgode, kad bi se vlastodršci uvjerili da se njihovi nogometaši nisu osramotili. No, valjda ohrabrene tek minimalnim 2:1 porazom od velikog Brazila, vlasti su dopustile prijenos utakmice protiv Portugala. Očito u krivom trenutku jer su im Ronaldo i društvo utrpali sedam golova. Odmah su se nametnula pitanja hoće li nogometaši i treneri biti kažnjeni za sramotu koju su priuštili zemlji, a izbornik Kim Jong Hun je na press-konferenciji kratko odgovorio: "Mislim da neće biti kazni." No, bivši izbornik Sjeverne Koreje Moon Ki-nam, koji je 2004. prebjegao u Južnu Koreju, nudi drugačiju priču. "U slučaju pobjeda sjevernokorejski nogometaši dobivaju za nagradu velike stanove. No, u slučaju poraza mogu završiti na radu u rudniku!" Dobro obaviješteni izvori japanske obavještajne službe su, piše Bild, također procijenili da je mogućnost teških kazni za igrače vrlo velika.