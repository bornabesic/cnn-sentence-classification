Košarkaši Cibone i Hermes Analitice odigrali su prvu utakmicu A-1 košarkaške lige koja se, nakon 16 godina, po prvi put igra u kompletnom sastavu, s klubovima koji igraju ABA ligu. I bez petorice nositelja igre (Joksimović, Rozić, Johnson, Šakić, Žižić), s razigravačem Šiškom kao osiguračem, cibosi su na svom parketu rutinski svladali suparnički zagrebački klub (96:78) pri čemu su prednjačili trojica Ciboninih krilnih igrača - Nik Slavica (20 koševa), Domagoj Samac (15) i Andrija Ćorić (15). Dvoznamenkasti među domaćinima još su bili centri Emir Sulejmanović (13) i Ante Gospić (10), dok je razigravač Paolo Marinelli imao dvoznamenkast broj asistencija (10). Kod gostiju najviše su zabili Raič (14) i Mijić (14), a potom Garafolić (13) i Fodor (12). - Pribojavao sam se da bi naše stanje na tablici ABA lige, a tamo imamo 2-0, moglo utjecati na moje igrače u smislu "lako ćemo" no to se srećom, protiv jedne uigrane momčadi kao što je Hermes, ipak nije dogodilo. Već u petak najjača momčad gostuje u Beogradu kod Partizana, potom u nedjelju u Skopju kod MZT-a, a već u utorak smo gosti kod Darde u Osijeku u sklopu drugog kola Prvenstva Hrvatske - kazao je pomoćni trener Ivica Burić, stručnjak koji će Cibonu voditi u utakmicama A-1 lige. 