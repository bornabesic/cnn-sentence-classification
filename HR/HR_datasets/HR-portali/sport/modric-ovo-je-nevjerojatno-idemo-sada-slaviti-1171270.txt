Hrvatski nogometni kapetan Luka Modrić osvojio je danas s Real Madridom osvojio svoj prvi naslov prvaka Španjolske. - Ovo je nevjerojatan osjećaj. Dugo smo ovo čekali, isplatio se sav trud ove sezone, zaslužili smo naslov prvaka - izjavio je 31-godišnji vezni igrač nakon pobjede od 2:0 u Málagi, u posljednjem prvenstvenom kolu. Real Madrid je osvojio prvenstvo prvi put nakon svibnja 2012. godine. Modrić je u klub bio došao tri mjeseca kasnije. - Da, ovo mi je prva osvojena liga u Španjolskoj, jako sam zadovoljan. Ovo je nevjerojatna godina za mene ali ostaje nam još finale Lige prvaka. Moramo sezonu završiti na najbolji mogući način - rekao je Modrić. Real Madrid i talijanski prvak Juventus, koji je u subotu osvojio svoj šesti uzastopni naslov, sudarit će se u Cardiffu 3. lipnja. - Puno je kvalitete u ovoj ekipi. Osvojili smo ovaj trofej zahvaljujući našoj predanosti na treninzima i utakmicama. Od početka sezone smo bili dobri i zaslužili smo naslov - dodao je Modrić. Na madridskom trgu Cibeles, gdje pristaše Real Madrida obično slave pobjede, počeli su se okupljati navijači kojima bi se trebali pridružiti igrači noćas kada se vrate s juga Španjolske. - Idemo sada slaviti s njima - zaključio je Modrić.