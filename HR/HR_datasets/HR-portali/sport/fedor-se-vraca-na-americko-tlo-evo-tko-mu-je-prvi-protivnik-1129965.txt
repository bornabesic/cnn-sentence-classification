Fedor Emelianenko ponovno je bio gost Bellatora, no ovog puta uz veliku vijest. Tijekom Bellator 165 eventa je objavljeno kako je veliki ruski borac potpisao za tu promociju te u veljači ima borbu protiv Matta Mitrionea, piše Fight Site. 18. veljače je datum Bellatora 172 koji će obilježiti povratak Fedora Emelianenka na američko tlo, u nadi da će i u meki MMA-a napokon napraviti rezultat koji će potvrditi zašto je riječ o toliko kultnom borcu među japanskim i europskim MMA fanovima. A prvi ispit promocije, za koju je potpisao ugovor na više borbi, neće biti lagan, jer je to bivši uspješni UFC borac Matt Mitrione. Mitrione u karijeri ima 11 pobjeda i pet poraza, a prije potpisa za Bellator je apsolutno sve svoje borbe odradio u UFC-u. U Bellatoru je do sada upisao dvije pobjede nokautom. Najveća imena koja je savladao u karijeru su Gabriel Gonzaga, Derrick Lewis, Shawn Jordan i Joey Beltran, no sada ga čeka najveće ime s kojim se zapravo u teškaškim krugovima i može susresti. I Mitrione je oduševljen činjenicom da će se boriti protiv Fedora, što nije skrivao tijekom njihovog službenog predstavljanja na jučerašnjem eventu. Fedor iza sebe ima skor 36-4, a krajem prošle godine se vratio borbama i upisao dvije pobjede. Ipak, ona protiv Fabia Maldonada ostavila je podosta kontroverzni te je ovo prava prilika da se iskupi. Također je prilika da se iskupi za ranije slabe nastupe u Americi. Američka karijera mu zapravo nije loše započela, odnosno ostvario je tri pobjede, no onda su mu se 2010. i 2011. godine dogodila tri uzastopna poraza, od Fabricia Werduma, Bigfoota Silve i Dana Hendersona te je to velikim dijelom utjecalo na to da završi karijeru. Bellator se zapravo spominjao kao Fedorova američka stanica još od samog početka priča o njegovom povratku, a uostalom i svoj povratak je prvobitno obznanio kao gost na njihovom eventu. Ovog je puta ponovno gostovao, no uz vijest koja je oduševila MMa fanova. Pogledajte kako je to izgledalo! 