E, to se zove otvaranje sezone! Olimpijski pobjednik iz Rio de Janeira, Nijemac Thomas Röhler (25), bacio je koplje 93.90 metara na prvom mitingu Dijamantne lige u Dohi.  Naravno, bio je prvi, a njegov hitac smjestio se na drugom mjestu svih vremena. Samo je legendarni Čeh Jan Železny bacio dalje, 98.48 što će teško biti nadmašeno. - Teško je reći da sam očekivao da ću na startu sezone postati drugi najbolji bacač koplja svih vremenea. Ovo je velika stvar. Trebat će mi nekoliko dana da dođem k sebi i shvatim što sam napravio - rekao je Röhler nakon povijesnog hica. Slavio je ispred sunarodnjaka Johannesa Vettera (89.68) i Čeha Jakuba Vadlejcha koji je bacio koplje 87.91 metar. U Dohi na startu sezone nije bilo hrvatskih predstavnika, druga stanica Dijamantne lige je Šangaj gdje natjecanje počinje 13. svibnja. Tada na scenu stupa kraljica diska i rekorderka Dijamantne lige, Sandra Perković. 