Nogometaši Turske slavili su u dvoboju I kvalifikacijske skupine SP 2018 u Antaliji protiv Finske s 2-0, a večeras se u istoj skupini sastaju Hrvatska i Ukrajina.  Turci su pobjedu protiv Finaca ostvarili već u prvih 13 minuta utakmice, kada je Cenk Tosun zabio dva pogotka. U 9. minuti je napadač Bešiktaš iz blizine ugirao loptu u mrežu nakon dodavanja Sena, a četiri minute kasnije ubačaj s kuta dočekao glavom i pogodio same rašlje.  Finci su u drugom dijelu propustili dvije dobre prilike, a Turci su nakon uraganskog početka ostatak utakmice odigrali praktički s pola snage. Utakmici u Antaliji je nazočio i turski predsjednik Tayip Recep Erdogan.  U ovoj skupini vodi Hrvatska s 10 bodova ispred Ukrajine i Turske koji imaju po 8 bodova, Island ima 7, a Finska i Kosovo po 1 bod.  U dvoboju skupine D u Tbilisiju je Srbija pobijedila Gruziju s 3-1, iako su domaćini poveli već u 6. minuti golom Nika Kačarave nakon velike pogreške Kolarova. U 45. minuti je Dušan Tadić poravnao iz kaznenog udarca, Aleksandar Mitrović je u 64. minuti doveo Srbe u vodstvo, a Mijat Gaćinović (86) postavio konačnih 3-1. Na stadionu Tbilisiju srpski su navijači izvjesili transparent na kojem je pisalo na kojem je pisalo "24.3.1999 - Ne oprostiti", aludirajući na 18-godišnjicu NATO-ova bombardiranja Srbije.  Srbija vodi s 11 bodova ispred Irske (10) i Walesa (6), koji se međusobno sastaju večeras u Dublinu.  