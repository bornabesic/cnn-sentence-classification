U susretu 21. kola košarkaške Eurolige EA7 Emporio Armani je na krilima hrvatskog košarkaša Krune Simona pobijedio Darušafaku 89-87 premda su gosti u trećoj četvrtini imali čak 25 koševa prednosti. Darušafaka je sredinom treće četvrtine vodila 68-43 i činilo se kako će momčad Jasmina Repeše upisati još jedan poraz. Međutim, uslijedio je veliki preokret talijanskog sastava koji je do konca treće dionice smanjio na -12 (61-73), a zatim u prvih pet minuta zadnje četvrtine stigao do izjednačenja (78-78). Domaćin je 1:39 minut prije kraja poveo 84-82, a potom u neizvjesnoj završnici izborio pobjedu. Repešin sastav su do sedme pobjede vukli Simon sa 15 koševa, šest skokova i četiri asistencije, te Davide Pascolo sa 15 koševa i četiri skoka. Milan Mačvan i Rakim Sanders su dodali po 10 koševa. U redovima turskog sastava najefikasniji su bili Brad Wanamaker sa 20 koševa i šest asistencija, Dairis Bertans sa 18 koševa, te naš Ante Žižić sa 17 koševa i osam skokova. Fenerbahče je pobijedio CSKA 77-71, a ključnim se pokazala treća dionica koju je turski sastav dobio 24-11. Fener su do 14. pobjede predvodili Ekpe Udoh sa 15 koševa i 11 skokova, te Bogdan Bogdanović sa 12 koševa i osam skokova. Kod Rusa najefikasniji su bili Nando De Colo sa 23 koša, te Cory Higgins sa 11 koševa. Žalgiris je upisao važnu pobjedu protiv Barcelone 89-85 ostavši u igri za plasman među osam najboljih. Domaćine su predvodili Lukas Lekavicius i Edgaras Ulanovas sa po 17 koševa. Kod Barcelone, koja je upisala 13. poraz, najefikasniji su bili Juan Carlos Navarro sa 17 koševa, te Tyrese Rice i Petteri Koponen sa po 12 koševa. Ante Tomić je za 22 minute zabio dva koša uz šest skokova. Brose Bamberg je pobijedio Maccabi Tel Aviv 90-75. Gosti su dobili prvu četvrtinu s pet koševa razlike (21-16), no potom su izgubili iduće tri. Posebno loše su igrali u trećoj četvrtini koju je domaćin dobio 25-10. Njemački sastav su do osme pobjede predvodili Janis Strelnieks sa 25 i Darius Miller sa 17 koševa. Hrvatski košarkaš Leon Radošević zabio je četiri koša za 16 minuta provedenih u igri. U redovima Maccabija koji je doživio 14. poraz najefikasniji su bili Andrew Goudelock sa 22 koša, te D.J. Seeley sa 19 koševa. Olympiakos je na gostovanju pobijedio Uniks 90-75. Grke su do 15. pobjede predvodili Erick Green sa 25 koševa i Georgios Printezis sa 20 koševa. U domaćim redovima najefikasniji je bio Keith Langford sa 25 koševa. Hrvatski košarkaš Marko Banić igrao je za Uniks 15 minuta postigavši četiri koša. Na ljestvici vode CSKA (15-6), Olympiakos (15-6) i Real Madrid (15-5). REZULTATI: EA7 Emporio Armani - Darušafaka 89-87 Brose Bamberg - Maccabi Tel Aviv 90-75 Žalgiris - Barcelona 89-85 Fenerbahče - CSKA  77-71 Uniks - Olympiakos 75-90 U petak 3. veljače igraju: Galatasaray - Panathinaikos Baskonia - Real Madrid Crvena zvezda - Anadolu Efes 