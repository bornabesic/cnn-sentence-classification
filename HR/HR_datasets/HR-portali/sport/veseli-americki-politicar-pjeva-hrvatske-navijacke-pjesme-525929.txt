Bježite ljudi, bježite iz grada, stiže ekipa hrvatska, pjeva uz malo modificirani tekst Joe Buscaino. Joe je američki političar i vrlo popularan gradski vijećnik u Los Angelesu, ali i čovjek koji je očito svojevrsni domaćin Hrvatskoj i Meksiku pred prijateljsku utakmicu u vikendu ispred nas. I svojski se potrudio ne samo naučiti dvije, tri riječi hrvatskog, već je simpatični Joe pjevao, čak i pričao na hrvatskom, a sve kako bi se zahvalio svojim sugrađanima hrvatskog porijekla u Los Angelesu. - Los Angeles i MLS u subotu će biti domaćini prijateljske utakmice Hrvatske i Meksika. Ponosan sam što imamo najveću koncentraciju stanovnika hrvatskog porijekla na zapadnoj obali SAD-a. Znam koliko je ova utakmica važna za obje strane i sretan sam što mogu sudjelovati u svemu. Moji meksički i hrvatski sugrađani poučili su me vašim navijačkim pjesmama i spreman sam navijati i za jedne i za druge idući vikend - napisao je Buscaino na svom Facebook profilu. Ispod objave odmah su se javili i Hrvati iz Los Angelesa pohvalivši ga i zahvalivši mu na potpori. - Ja sam vaš i volim Hrvate, bit ću uvijek vjeran - rekao je na solidnom hrvatskom vijećnik te nastavio dokazavši da za razliku od hrvatskih političara u slučaju s engleskim, on vrlo dobro barata stranim jezicima: - Ponosan sam predstavljati Hrvate u Los Angelesu i ponosan što Hrvatska prvi put igra u Americi. Vidimo se na stadionu. Ajmo, Vatreni!