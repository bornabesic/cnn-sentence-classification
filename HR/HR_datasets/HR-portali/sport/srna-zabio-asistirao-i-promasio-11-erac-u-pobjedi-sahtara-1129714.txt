Bivši kapetan hrvatske nogometne reprezentacije Darijo Srna bio je strijelac i asistent za Šahtar iz Donecka u 2-1 (1-1) pobjedi protiv Karpatija iz Lavova u susretu 15. kola ukrajinskog prvenstva, a usto nije realizirao i kazneni udarac za svoju momčad. Srna je doveo Šahtar u vodstvo u 10. minuti, a nakon što je Ksonz u 19. izjednačio iz 11-erca, naš igrač u drugoj minuti sudačke nadoknade nije uspio pogoditi s bijele točke. Ipak, u 77. minuti se iskupio asistencijom za pobjednički gol Ferreyre. Srna je odigrao svih 90 minuta za Šahtar koji je vodeći sa 41 bodom, osam više od drugog Dinama iz Kijeva koji je u subotu također sa 2-1 (1-0) svladao Stal iz Kamjanskog. Domagoj Vida odigrao je čitavu utakmicu za Dinamo. Stal je osmi sa 14 bodova, a Karpati posljednji, 12. s četiri. 