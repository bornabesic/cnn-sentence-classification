Nogometna reprezentacija Njemačke do 17 godina svladala je Irsku s čak 7-0 u utakmici posljednjeg kola skupine C Europskog prvenstva, odigranoj u srijedu u Rijeci, ali su Irci prošli u četvrtfinale zahvaljujući pobjedi reprezentacije BiH nad Srbijom od 1-0 u Kostreni.   Sve do posljednje minute i pogotka Imamovića, reprezentacija Srbije je držala 2. mjesto koje ju je vodilo u četvrtfinale. No, taj jedan pogodak je izbacio Srbiju iz četvrtfinala, a među osam najboljih reprezentacija gurnuo Irsku. Reprezentativcima Bosne i Hercegovine je za prolaz trebala pobjeda u kojoj bi postigli najmanje dva pogotka. Naime, Njemačka je uvjerljivo osvojila prvo mjesto s tri pobjede i gol-razlikom 15-1, a ostale tri reprezentacije su bile izjednačene sa po tri boda. No, Irska i BiH su imale gol-razliku 2-2, a Srbija 1-1. Tako je Srbija ostala na četvrtom mjestu, a Irska prošla dalje zahvaljujući pobjedi u međusobnom dvoboju s BiH. Njemačka će u četvrtfinalu igrati protiv drugoplasirane reprezentacije iz D skupine, a to će biti Engleska ili Nizozemska, ovisno o ishodu njihovog dvoboja koji započinje u 16 sati na stadionu u Zaprešiću. Irci će se suprotstaviti prvoplasiranom iz skupine D. Uoči posljednjeg kola Engleska ima šest bodova, a Nizozemska četiri, dok su bez izgleda za četvrtfinale Norveška s jednim bodom i Ukrajina bez bodova. Poredak: Njemačka 9 bodova, Irska, BiH i Srbija po 3 boda. 