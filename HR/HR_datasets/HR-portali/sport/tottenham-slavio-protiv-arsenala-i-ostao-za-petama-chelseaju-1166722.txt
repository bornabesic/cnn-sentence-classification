Tottenham je u sjevernolondonskom derbiju kod kuće svladao Arsenal 2:0 i ostao četiri boda iza vodećeg Chelseaja. Pobjedu spursima donijeli su Dele Alli u 55. minuti i Harry Kane koji je tri minute kasnije zabio iz jedanaesterca kojega je sam izborio. Treneru Arsenala Arsenu Wengeru bila je to 50. utakmica protiv Tottenhama koju sigurno neće pamtiti po dobrome. Spursi će po prvi puta nakon sezone 1994./95. završiti iznad Arsenala, dok su topnici, uz utakmicu manje, šest bodova udaljeni od mjesta koje vodi u Ligu prvaka. Tottenham će u sljedećem kolu gostovati kod Bilićevog West Hama, a Arsenal u derbiju kola dočekuje Manchester United.  