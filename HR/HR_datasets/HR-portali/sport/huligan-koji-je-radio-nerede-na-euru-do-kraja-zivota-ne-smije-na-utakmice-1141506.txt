M. M., jedan od navijača koji je uhićen i osuđen nakon prošloljetnih nereda na Europskom nogometnom prvenstvu u Francuskoj, ne mora izdržati kaznu od deset mjeseci zatvora, koja mu je izrečena jer je sudjelovao u neredima na utakmici koja se prošlog ljeta igrala u francuskom Saint-Etienneu između Hrvatske i Češke. No zato mu je zabranjeno odlaziti na nogometne utakmice, i to na sve. I one koje igra reprezentacija i one koje se igraju u Prvoj HNL. Odluka je to koja ga možda razveseli, a možda i ne. Budući da mu je nepravomoćna kazna zatvora od deset mjeseci zamijenjena mjerom opreza, prema kojoj se za vrijeme reprezentativnih i ligaških utakmica ne smije približiti stadionima na razdaljinu manju od 500 metara, te s obzirom na to da u odluci nije naznačeno da je izrečena mjera opreza privremena, može se zaključiti da M. M. nikad više u životu neće smjeti prići bilo kojem nogometnom stadionu, odnosno barem ne onom na kojem igra reprezentacija ili neki hrvatski ligaški klub. U obrazloženju odluke Županijskog suda u Zadru navodi se da je M. M. 12. listopada 2016. nepravomoćno osuđen na deset mjeseci zatvora zbog djela počinjenog iz mržnje prema većem broju osoba uz korištenje oružja. Prevedeno, M. M. bio je jedan od onih koji se na tribinama tukao s drugim navijačima. Izrečena presuda nije postala pravomoćna, no on je očito zatražio da i prije pravomoćnosti ode na izdržavanje kazne pa je u zadarskom zatvoru bio od 11. studenog 2016. No, 15. prosinca 2016. Županijski sud u Splitu određuje mu mjeru opreza bez roka trajanja pa je mladić pet dana kasnije pušten iz zadarskog zatvora. Uhićen je i pritvoren po povratku iz Francuske jer je uočen na videosnimkama, a osim njega zbog izazivanja nereda pod istragom je završilo još nekoliko navijača. 