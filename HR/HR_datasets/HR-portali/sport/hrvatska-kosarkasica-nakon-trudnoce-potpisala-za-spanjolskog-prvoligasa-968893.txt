HRVATSKA košakašica Iva Brkić (31) potpisala je u utorak jednogodišnji ugovor sa španjolskim prvoligašem IDK Gipuzkuom gdje je stigla kao slobodna igračica nakon što je propustila ovu sezonu zbog trudnoće. Sezonu ranije je igrala u mađarskom Sopronu.  IDK Gipuzkoa, klub iz sjeverne pokrajine Baskije, ove sezone je završio na 5. mjestu među 14. ekipa prve španjolske lige u regularnom dijelu prvenstva a onda je poražen u četvrtfinalu doigravanja.  Brkić, koja je tijekom karijere poznata pod djevojačkim prezimenom Ciglar, predvodit će napade Baskijki s pozicije razigravačice. "Ona je uvijek briljirala zbog svog vođenja igre. Jako dobro kontrolira ritam utakmica te se ističe po svojim napadačkim odlukama", navedeno je u priopćenju Gipuzkue. "Ona je igračica koja će dati puls našoj momčadi s pozicije koju možemo zvati 'direktorica igre'".  Iva Ciglar se udala u svibnju prošle godine kada je promijenila prezime u Brkić, a prije dva mjeseca je dobila dijete. U novom klubu nisu zabrinuti što nije igrala u sezoni 2016./2017.  "Naravno da nas ne brine što je pauzirala jednu sezonu. Ona je igračica visoke razine i jako se sviđa trenerici Azu Muguruzi", rekao je Hini u telefonskom razgovoru klupski glasnogovornik Néstor Rodríguez. "Mi smo klub koji se bazira na dobrom radu podmlatka te nastojimo dovesti tri ili četiri igračice visoke razine kako bi smo bili konkurentni u prvenstvu", dodao je.  Brkić, visoka 1,67 metara, prije pauze je igrala za mađarski Sopron a 2015. je nastupila za Hrvatsku na Europskom prvenstvu a 2012. i na Olimpijskim igrama u Londonu. Ima iskustvo igranja u klupskoj Euroligi i Eurokupu. Nakon što se od 2005. do 2008. igrački formirala na Sveučilištu u Floridi nastupala je za slovensko Merkur Celje, mađarski Szeviep Szeged, ruski Spartak St. Petersburg, mađarski Györ, francuski Perpignan, hrvatski Novi Zagreb te mađarski Sopron.  Ovo joj je prva sezona u Španjolskoj gdje je ove godine nastupalo nekoliko hrvatskih košarkašica među kojima je reprezentativka Carmen Miloglav osvojila prvenstvo i kup s Parfumerias Avenidom iz zapadnog grada Salamance.