Biši svjetski prvak Vladimir Kličko (64-4, 53 KO) i njegov legitimni nasljednik Anthony Joshua (18-0, 18 KO) odradili su vaganje pred senzacionalni meč koji nas očekuje u subotu od 23 sata na Wembleyju. Josuha (27) je teži četiri kilograma i prednost jedino neće imati što se tiče visine. Ima duži raspon ruku, a sada je službeno vaganje pokazalo i da je nešto teži. Britanac je imao 113,4 kilograma dok je službena vaga Ukrajincu pokazala okruglih 109. Ono što se odmah da primijetiti je da je 41-godišnji Kličko u izvanrednoj formi i, kako je i sam rekao, motivacija mu je na najvišem mogućem nivou. Bivši svjetski prvak spreman je ponovo sjesti na boksački tron teške kategorije, a po konstituciji se čini da je puno radio na brzini što mu je nedostalao na meču protiv Tysona Furyja. S druge strane, Joshua izgleda zastrašujuće kao i uvijek. Čini se da je Britanac nešto veći nego inače. Točnije, da je nakon meča s Molinom nabacio još koji dekagram. Britanac nikad u karijeri nije bio teži i izgleda da će ići na ono što je obećao - nokaut. - Ne mrzim Klička. Nemam ništa protiv njega. Samo ga želim pobijediti. Nabrijan sam još od 10. prosinca i u pozadini uma se pripremam za ovaj meč već duže vrijeme - rekao je Joshua pred svojom publikom. Ako Kličko odluči ići u razmjenu u prvih pet rundi moglo bi biti kobno po njega. Joshua je 16 od 18 mečeva završavao prije ili u trećoj rundi. Samo su dva otišla dalje, do sedme - protiv Dilliana Whytea i Dominica Breazealea. Ako meč ode dalje od 5.,6.,7. runde blagu prednost dajemo Kličku. No, Joshua ima duži raspon, mrvicu je teži, bori se na domaćem terenu i publika je na njegovoj strani. U obzir se mora uzeti i temperatura koja će na otvorenom Wembleyju, prema predviđanjima, biti ispod 10 celzijevih stupnjeva. Što se tiče temperature, prednost dajemo Kličku. Čovjek je Ukrajinac i navikao je na niže temperature, a i pripremao se u Alpama. Sve u svemu, sutra nas čeka pravi spektakl o kojem će se još dugo pričati nakon što i kako god da prođe. 