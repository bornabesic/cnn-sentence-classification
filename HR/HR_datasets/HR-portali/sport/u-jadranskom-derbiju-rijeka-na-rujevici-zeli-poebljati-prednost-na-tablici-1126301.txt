Rijeka četiri i pol godine nije izgubila od Hajduka, a nije ni sada. Kiša i vjetar nisu spriječili šest tisuća navijača koji su na Rujevici gledali jadranski derbi u kojem je Rijeka pobijedila Hajduk sa 2:1. Prvo je poluvrijeme Rijeka držala loptu u nogama. Igrali su bolje. Imali veći posjed lopte, više su napadali i bili opasniji, ali Hajduk se uspješno branio. Franko Andrijašević je imao nekoliko sjajnih prilika, ali nije uspio zatresti mrežu bijelih. Rijeku je mogao dovesti u vodstvo u 23. minuti, ali je pogodio gredu, kasnije je loptu ubacio i Gorgonu, ali je Franko zakasnio na zicer i propustio priliku. Napadač Rijeke je nešto kasnije s 15-ak metara pucao pored vrata. Imao je i Hajduk poneku priliku, ali bez konkretne završnice. Na odmor se otišlo bez pogodaka, ali je zato nastavak ponudio mnogo više uzbuđenja. Najprije je Šimić u 59. minuti nabacio dugu loptu na Futacsa, koji ju je pospremio u mrežu Riječana. Hajduk je tako poveo s 1:0, ali nisu dugo slavili jer šest minuta kasnije Elez je zabio za izjednačenje, a desetak minuta kasnije, bivši Hajdukov junior zabio je za vodstvo i pobjedu Rijeke. - U prvom smo poluvremenu jako loše reagirali, igrači su stajali predaleko. Kada smo krenuli prema naprijed i poveli lijepim golom Futaca, napravili smo dvije neobjašnjive pogreške. Znali smo tko gdje stoji, ali igrači su to zaboravili. Nismo bili na razini ranijih utakmica, takvi se golovi ne smiju primati. Žao mi je, jer su se igrači trudili po jako teškim uvjetima. Lovre je imao nekoliko dobrih obrana, ipak je on reprezentativni vratar, ali nismo smjeli ostaviti Rijekine igrače same. Treba dići glave, skupiti se i raditi - rekao je Hajdukov trener Marijan Pušnik. 