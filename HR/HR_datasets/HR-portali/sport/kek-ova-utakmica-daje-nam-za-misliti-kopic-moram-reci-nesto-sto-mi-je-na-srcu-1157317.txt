Skoblarovski je pogodio Marko Vešović pred očima jednog od najvećih centarfora u povijesti Rijeke, hrvatskog nogometa, Europe... Dobro, Gospodin Gol koji je na početku utakmice Rijeka – Slaven Belupo u pratnji Damira Miškovića i s bijelo-plavim dresom u ruci prošetao zelenim tepihom Rujevice, bio je kralj šesnaesterca, ali trebalo je baš nešto od genija i hladnokrvnosti rasnog strijelca da bi se u trileru dostojnom najvećih nogometnih pozornica tako pogodile rašlje kao što je to u 89. minuti s 20-ak metara napravio Vešović. Vešović lovi naslov i Cvitu Sjajni Crnogorac, veliki brbljavac HNL-a koji je bez sumnje krenuo ne samo u lov na naslov prvaka već i u vječni rekord Igora Cvitanovića iz mlađih dana u broju žutih kartona i rasprava sa sucima, okrunio je tim projektilom za 3:2 svoje odlične igre u Rijekinu dresu, ali i ljepoticu sezone. Postane li momčad Matjaža Keka nekim čudom prvak, taj će pogodak zauzimati važno mjesto u homage filmovima grandiozne sezone. No, o tom potom... Trener gostiju Željko Kopić koji je bio nadomak velikog nokauta, što bi za Rijekine šampionske ambicije remi svakako bio, otkrio je poslije utakmice puno o tome što se sve vrti u ovoj za hrvatske uvjete neuobičajeno neizvjesnoj sezoni. – Moram reći nešto što mi je na srcu. Jako su mi zasmetale najave da će Slaven igrati za nekog drugog i da ćemo se zato baciti na glavu. Željko Kopić ima svoje igrače, svoj klub i nema se Rijeci što dokazivati. Protiv Dinama smo vodili do 94. minute, poslije toga smo dvije utakmice izgubili s 1:0, zadnju iz jedanaesterca. Nema to veze ni s Rijekom ni s Kekom. Pripremali smo se za utakmicu kao i za svaku drugu. Čestitam im na pobjedi, a neka naslov osvoji onaj tko se pokaže boljim. Mi imamo još po jednu utakmicu i s Dinamom i s Rijekom i u obje ćemo se baciti na glavu jer je to moj način shvaćanja života i odgovornosti prema klubu. Isto su, samo u nešto kraćoj formi nakon utakmica s Rijekom govorili i Toplak i Tokić, a vjerojatno bi i Carrillo da se razumije u naša posla. Očito nije samo Rijeka pod pritiskom. A ona se sa svojim dobro nosi, iako je primjetno da krvari u iscrpljujućoj maratonskoj utrci za naslov u kojoj “vječni prvak” dahće za vratom nemilice. Pauza će nam dobro doći Dok su njegovi junaci feštali s Armadom koja na fantastičan način na tom slatkom, malom stadionu daje vjetar u leđa momčadi, pa se svaki zaostatak čini nadoknadiv, Matjaž Kek odavao je dojam boksača koji odlično udara, vodi na bodove, ali Bogu zahvaljuje što je kraj runde. “Saved by the bell?” – Uza sve probleme koje smo imali kroz tešku utakmicu pokazali smo strašnu volju i zasluženo pobijedili u trileru izuzetno korektnog suparnika. Vjerovali smo da možemo preokrenuti, radili i pogreške, a navijači su nam jako pomogli. Nisu svi naviknuti igrati za naslov prvaka. U ovakvim utakmicama, a bit će takvih još, moraš izazvati i poljubac sreće. Presretan sam iako ću morati dići neke igrače koji su malo pali, ova nam utakmica daje malo za misliti. Nemamo što filozofirati, nego samo gledati sebe i svoju formu. I za kraj – junačina. – Sretan sam zbog gola, ali još više zbog ekipe. Nismo se predavali. Imali smo neke padove koncentracije koji su nedopustivo za onu razinu koju mi želimo, a to je sami vrh. No, pokazali smo moral pobjedničke ekipe i zasluženo slavimo. Pauza će nam svakako jako dobro doći – rekao je Vešović.      