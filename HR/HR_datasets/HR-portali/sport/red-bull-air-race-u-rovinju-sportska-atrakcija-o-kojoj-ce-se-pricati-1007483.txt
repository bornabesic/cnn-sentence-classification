Dugo iščekivana rovinjska fešta samo što nije počela. Novo izdanje Red Bull Air Racea ponovo će 30. i 31. svibnja oduševiti domaće ljubitelje spektakularnog utrkivanja, a osim sjajnih zračnih manevara, pripremljen je i odličan zabavni program pa će i ove godine oko 50 tisuća navijača svjedočiti jednom od najatraktivnijih sportskih događaja u zemlji. Najbolji piloti svijeta jedva čekaju 30. i 31. svibnja. Nakon Abu Dhabija i Chibe, ovaj vikend na rasporedu je jedna od najzahtjevnijih utrka sezone koja će testirati njihove vozačke sposobnosti do maksimuma. Rovinjska staza ne prašta pogreške i to je ono što natjecatelji ovog motosporta obožavaju, a izazov koji je pred njima jamči sjajnu zabavu i okupljenim navijačima. Prošle godine bili smo svjedoci dramatične završnice utrke u zaljevu Valdibora, najmanjoj razlici između dvojice najbržih ikad viđenoj u Red Bull Air Race prvenstvu. Ove očekujemo i više od toga jer utrke su u 2015. godini izjednačenije nego ikad. Aktualnom pobjedniku Hannesu Archu neće biti lako jer Paul Bonhomme neće se opet zadovoljiti drugim mjestom, prvak Nigel Lamb želi se vratiti na vrh, a otkriće sezone, Australac Matt Hall upravo u Rovinju traži svoju prvu pobjedu. Barem još petorica pilota vrebaju iz drugog plana i spremaju senzaciju. Čeka nas strašna utrka! Bogati program gledateljima u Rovinju ponudit će i više od utrkivanja. U subotu već u 11 sati otvaraju se vrata događanja, a od 12:30 za spektakl u zraku brinut će fantastična zračna flota 'Flying Bulls', neizostavni dio utrka, kao i vrhunski padobranci. Atrakcije zajamčene! U 13:50 po prvi će put napasti rovinjsku stazu 14 vrhunskih pilota Master klase na službenom treningu, a u 16 sati slijede dramatične kvalifikacije, nakon kojih ćemo saznati tko će s kim u okršaj u nokaut fazi natjecanja. Ništa manje zabavno neće biti ni na gradskoj rivi, na kojoj od 18 sati započinje zabavni program. Nedjelja je dan odluke na utrci, a popratne atrakcije neće izostati. Vrata događanja otvaraju se od 11 sati, a u 12:40 šest vozača Challenger klase borit će se za pobjedu u svojim Extra avionima. U 14 sati slijedi ono što svi iščekujemo, prva nokaut runda elitne Master klase, u 16 sati uzbudljiva druga runda, a od 16:30 veliko finale koje će nam dati novog rovinjskog pobjednika. Osim 'Flying Bulls' virtuoza, ljubitelje spektakla na nebu također će zabavljati i domaća akrobatska skupina 'Krila Oluje'. S proglašenjem pobjednika rovinjska fešta ne završava, već se seli na rivu gdje će zabavnim programom biti zaključen sjajan vikend. Ulaznice su iznimno tražene u Hrvatskoj, ali i izvan nje. Navijački prostor podijeljen je u zone A, B i C, a tu je i Race Club, za one koji traže savršen doživljaj utrke. Ulaznice su dostupne po cijeni već od 80 kuna, a mogu se nabaviti putem sustava Eventim.hr  www.eventim.hr Što se parkinga tiče, gledateljima će biti na raspolaganju četiri parking zone (Campologo, Gripole, Lamanova, Sveti Vid), kao i dodatni parking za invalide na parkiralištu Mirna. Najveći parking Campologo podijeljen je na pet sektora. Zbog gužvi, preporučeno vrijeme izlaska nakon utrke je 30 minuta za sektore 5 i 1, 60 minuta za sektore 2 i 4, a 90 minuta za sektor 3.  Veliki užitak za gledatelje, veliki izazov za vozače. U svakom slučaju, u Rovinju ćemo biti svjedoci još jednog sportskog događaja za pamćenje, turističke atrakcije o kojoj će se dugo pričati.