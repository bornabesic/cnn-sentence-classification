Screenshot (Youtube) NAVIJAČI Chicago Cubsa do dugo u noć slavili su naslov prvaka američke profesionalne baseball lige (MLB) nakon 108 godina čekanja do kojega je njihova momčad stigla svladavši u finalu doigravanja Cleveland Indianse sa 4-3 u pobjedama i nakon što je u odlučujućoj sedmoj utakmici "World Seriesa" igranoj u Clevelandu nakon velike drame u produžetku slavila sa 8-7. Svi barovi u blizini stadiona bili su prepuni navijača koji su eruptirali od oduševljenja nakon što je njihova momčad izbacila posljednjeg udarača Indiansa u 10. izmjeni utakmice. "Ljudi u ovom gradu su toliko dugo čekali na ovaj trenutak", izjavio je oduševljeni vlasnik jednog od barova u blizini stadiona Cubsa Wrigley Fielda, 64-godišnji Stephen Hill. Dio grada u kojem se nalazi stadion Cubsa poznat kao Wrigleyville po završetku utakmice bio je obasjan vatrometom dok su se navijači međusobno zalijevali pivom i šampanjcem. Iako je proslava bila glasna protekla je vrlo mirno zbog velikog broja policajaca koji su ju osiguravali. Čak su se i predstavnici snaga reda pridružili navijačima u slavlju pozdravljavši se s njima uz pjesmu "Go Cubs Go". "Ovo je doživljaj samo biti zajedno sa svim ovim navijačima u ovom trenutku. Ovo je bio savršeni baseball", rekao je jedan od oduševljenih navijača Cubsa Greg Kojak. Slavlju se pridružio i gradonačelnik Chicaga Rahm Emanuel koji je par sekundi nakon završetka utakmice poslao čestitku igračima kazavši kako je ova pobjeda bila "više od igre". "Ovo je za sve one navijače Cubsa koji su prenosili ljubav prema klubu iz generacije u generaciju, očevi i majke na djecu, a djedovi i bake na unuke", dodao je Emanuel. Jedna od takvih obitelji je i ona 51-godišnje Fran Zalewski koja je slavila u Wrigleyvilleu sa svojom 22-godišnjom kćerkom Susie, a ljubav prema Cubsima usadio joj je sada 93-godišnji otac koji je utakmicu ipak morao pratiti kod kuće. "Rekao mi je da nema namjeru otići dok ne vidi da Cubsi osvajaju naslov", kazala je Zalewski. Cubsi su nakon osvajanja dva naslova prvaka 1907. i 1908. do završetka Drugog svjetskog rata još nekoliko puta stizali do finala u kojima su gubili, posljednji put 1945. Uslijedila je nevjerojatna 71 godina tijekom koje se momčad iz sjevernog dijela Chicaga nije uspijevala plasirati niti u "World Series", a praznovjerni navijači razlog tomu su pronašli u "prokletstvu" koje je navodno na klub bacio Billy Sianis, tadašnji vlasnik grčkog restorana "Billy Goat Tavern". On je na jednu utakmicu finala 1945. stigao sa svojom kozom, ali su ga zaštitari izbacili sa stadiona jer su se ostali gledatelji žalili na smrad životinje. Sianis je tada "prokleo" klub rekavši kako više neće ništa osvojiti. To se "prokletstvo" i održalo sve do sinoć. "Prokletstvo Billyja Goata" drugo je najpoznatije "prokletstvo" među inače vrlo praznovjernim ljubiteljima baseballa uz ono koje je navodno na momčad Boston Red Soxa bacio jedan od najvećih igrača u povijesti, Babe Ruth. Njega su Red Soxi 1920. godine proglasili neperspektivnim i poslali u redove svojih najvećih rivala New York Yankeesa. Nakon toga su Red Soxi, kojima je Ruth pomogao osvojiti naslove 1915., 1916. i 1918., čekali čak 86 godina na osvajanje novog naslova, dok je Ruth s Yankeesima osvojio još četiri naslova (1923, 1927, 1928, 1932) postavši najbolji udarač svog doba. Zanimljivo, poveznica u rušenju oba "prokletstva" je Theo Epstein, koji je 2002. godine postao generalni menadžer Red Soxa i s te pozicije postao tvorac momčadi koja je osvojila naslov 2004., dok je prije pet godina preuzeo ulogu predsjednika baseballskih operacija u Cubsima i krenuo u stvaranje momčadi koja se nakon 71 godine plasirala u "World Series", a potom i osvojila naslov nakon 108-godišnjeg posta.