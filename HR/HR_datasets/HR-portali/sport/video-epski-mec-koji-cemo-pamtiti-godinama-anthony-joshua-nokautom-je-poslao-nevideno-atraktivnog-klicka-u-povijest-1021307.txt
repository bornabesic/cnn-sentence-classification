U okršaju mladosti i iskustva, naslovi IBF-a, WBA-a i IBO-a otišlo su u ruke mladog Britanca koji je nokautirao 14 godina starijeg Klička u 11 rundi meča. Najavljivali su ga kao meč godine, ali bio je to meč stoljeća. Bio je to sudar titana, sudar dvaju ponajboljih, ma najboljih teškaša današnjice, Britanca Anthonyja Joshue i Ukrajinca Vladimira Klička. U okršaju mladosti i iskustva, naslovi IBF-a, WBA-a i IBO-a otišlo su u ruke mladog Britanca koji je nokautirao 14 godina starijeg Klička u 11 rundi meča. Borba se održala pred 90 tisuća ljudi na spektakularnom zdanju londonskog Wembleyja, a ispunila je sva očekivanja pa i više od toga. Oba borca krenula su oprezno u početku i prve dvije runde odradili su ispipavajući snage. Ono što je iznenadilo gotovo sve poklonike boksa, pa vjerojatno i samog Joshuu jest novi, do sada neviđeni, boksački stil Vladimira Klička. Ukrajinac je boksao lepršavo, s puno eskivaža, sa spuštenom lijevom rukom i što je najvažnije izuzetno agresivno. U trećoj rundi Joshua je uspio uputiti par dobrih udaraca i meč se polako počeo zahuktavati. Kličko je odmah u četvrtoj rundi uzvratio jakom desnim direktom i malo je uzdrmao Britanca, ali nije uspio dovršiti. Peta i šesta runda bile su naprosto spektakularne. Joshua je krenuo poput buldožera na Klička i Ukrajinac je nakon serije razornih udara pao u nokdaun i krenulo je brojanje. Činilo se kako je sve gotovo, ali Kličko se pridigao i nastao je kaos. Britanac se ispuhao i jedva je stajao na nogama, a Kličko je onako uzdrman uspio uputiti nekoliko sjajnih udaraca. U šestoj rundi totalni preokret, Kličko kreće silovito i jednim desnim direktom uspio je oboriti Joshuu u nokdaun, ali ovaj se nekako uspio oporaviti i preživjeti brojanje. Sedma runda donijela je smiraj, oba borca iskoristila su priliku za odmor i oporavak, pa je zapravo bilo nerješeno. U osmoj rundi Joshua se u potpunosti oporavio i vratio mu se osmjeh na lice, dok se kod Klička osjetila mala kriza. Deveta runda poslužila je obojici za odmor, ali Joshua je bio nešto aktivniji i uspio je udarcima u tijelo malo prodrmati vižljastog Klička. U desetoj rundi počelo se osjećati kako se Joshua dosta rekuperirao i kako sprema nešto opako za posljednje dvije runde. Nije bilo posebne dominacije, ali bilo je to zatišje pred buru. Jedanaesta runda podigla je 90 tisuća ljudi na noge. Joshua je krenuo kao da je meč tek počeo, prepun energije, snage, krenuo je na Klička iz sve snage. Joshua ga je dva puta rušio u par sekundi, Kličko bio gotov, ali dva puta se digao na brojanju. U posljednjem valu Joshua je bacio na konopce Klička i krenuo ispaljivati serije, ali sudac je prekinuo meč. Bila je to zaista fantastična borba u kojoj svakako valja istaknuti još jednom neviđeno atraktivan boks Klička i sjajno taktiziranje Joshue koji se nekoliko puta oporavljao od jakih udaraca i gubitka daha, da bi na kraju svu energiju fokusirao u jednu rundu i u njoj je potpuno demolirao bivšeg prvaka. 