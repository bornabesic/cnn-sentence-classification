NA SPLITSKOM Općinskom sudu okončano je suđenje navijaču Hajduka, 27-godišnjem Josipu Š., optuženom da je prvi bacio kamen na policiju nakon utakmice s Dinamom u ožujku 2015. godine. Riječ je o napadu kraj Kineskog zida koji je završio bijegom policije. Automobile su prepustili na milost navijača. Jedna je Škoda zapaljena.  Sudac Dinko Mešin odrezao je okrivljenom čak dvije godine zatvora. Za napad na službenu osobu dobio je godinu i četiri mjeseca zatvora, a za izazivanje nereda šest mjeseci. Opozvana mu je i uvjetna presuda od šest mjeseci zatvora zbog oštećenja tuđe stvari. "Evo policije, napadaj ih" Optužnica navodi da je Josip Š. bio u skupini od stotinjak Torcidaša koji su napali policiju nedaleko od stadiona. "Evo im vozila! Idemo im zapaliti vozila", povikao je, a zatim prvi iz mnoštva bacio kamen na policijska vozila, nakon čega su i ostali počeli bacati kamenje i staklene boce. Potom je povikao: "Evo policije, napadaj ih!" Prvi je iz mnoštva bacio kamen na policajce, navodi se u optužnici.  Josip Š. na suđenje nije došao. Tvrdi da nije počinio djela koja mu se stavljaju na teret. Taj dan se javio u policiju jer je imao mjeru opreza zabrane odlaska na utakmicu. Bio je, tvrdi, 500 metara od mjesta na kojem je zapaljeno policijsko vozilo. Utakmicu je gledao u fast-foodu Sike. Nakon utakmice pošao je prema drugom fast-foodu. Čuo je topovske udare, ali nije išao vidjeti što se dogodilo. Policajac: Bacio je kamen na mene i pogodio me u štit Sudac Mešin poklonio je vjeru policajcu koji je prepoznao okrivljenog. Kazao je da je okrivljeni na njega bacio kamen koji ga je pogodio u štit. Nije vidio da je netko drugi iz te grupe bacio kamen prije njega. Obrana je pokušala dovesti u pitanje vjerodostojnost iskaza policajca, pozivajući se na torcidaše koji su svjedočili u korist okrivljenog. Sudac to nije prihvatio jer je, konstatirao je, navijačka skupina izazvala nerede nakon utakmice pa mu se čini logičnim da brane okrivljenog. Neki svjedoci su naveli i pogrešno ime fast-fooda kraj kojeg su navodno vidjeli Josipa Š.  Samo zatvor dolazi u obzir Sudac Mešin je kod odmjeravanja sankcije uzeo u obzir mladost okrivljenog, složene obiteljske prilike te činjenicu da je zaposlen. Otegotne okolnosti su ranija osuđivanost pa je procijenio da ranije uvjetne osude nisu polučile rezultat. Sudac smatra da samo kazna zatvora može biti odgovarajuća i da se svrha kažnjavanja ne može postići nekakvom drugom kaznom. Državno odvjetništvo podiglo je optužnicu i protiv torcidaša optuženog da je ubacio bengalku u policijsku Škodu, no njemu suđenje još uvijek nije započelo.