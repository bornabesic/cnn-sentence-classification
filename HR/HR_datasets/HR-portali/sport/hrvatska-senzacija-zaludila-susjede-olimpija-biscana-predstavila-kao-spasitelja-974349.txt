Foto: Facebook NAKON što je mali Rudeš uveo u Prvu HNL, Igor Bišćan preko noći prometnuo se u hit trenera. Senzacionalan rezultat postignut s Rudešom izašao je izvan granica Hrvatske i izazvao interes u regiji. Tako je slovenski portal Nogomania prvi otkrio kako Milan Mandarić, vlasnik ljubljanske Olimpije i nekoć prvi čovjek Portsmoutha koji je uveo u Premiership želi Bišćana, čiji je fan još od vremena kad je Igor igrao u Liverpoolu. Čitava priča se na koncu pokazala točnom. U četvrtak navečer Bišćan se na zajedničkoj večeri oprostio od igrača i Uprave Rudeša i kazao kako se veseli novim izazovima. ''Veselim se novim izazovima. Olimpija je veliki klub s velikim potencijalom i odličnim preduvjetima za uspjeh. Detaljno sam analizirao Olimpijin sastav i svakog igrača. Počinjem raditi odmah, nemam puno vremena'', rekao je bivši reprezentativac Hrvatske.  Bišćan je potpisao na dvije godine, a pripreme s novom momčadi počet će 10. lipnja jer prvi kvalifikacijski susret za plasman u Europskoj ligu igraju već 29 lipnja. ''Dobili smo jako dobrog trenera. Bišćana pamtim iz vremena kada je igrao u dresu Liverpoola. Bio je jako karakteran kao igrač, a takav je i kao trener. Radi sustavno, pošten je i vrlo smiren, a to nam treba. Uostalom, njegovi rezultati dovoljno govore o njemu, uveo je Rudeš u prvu ligu. Mislim da je on čovjek kakvog smo trebali i prezadovoljan sam da je s nama. Klub ima sve uvjete za odličan rezultat'', rekao je vlasnik kluba Milan Mandarić.