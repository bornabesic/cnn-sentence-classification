Foto: Getty Images/Guliver Image NAJSKUPLJI nogometaš svijeta ipak se iskazao u najvažnijem trenutku. Paul Pogba zabio je prvi gol u finalu Europske lige za vodstvo Manchester Uniteda protiv Ajaxa. Francuz je doveden prošlog ljeta iz Juventusa za više od 100 milijuna eura, tijekom sezone nije bio posebno impresivan, ali u ključnom trenutku, kada je United ostao bez najboljeg igrača Zlatana Ibrahimovića, Pogba je odigrao najvažniju ulogu. U 18. minuti finala u Stockholmu Fellaini je uposlio Pogbu koji je opalio sa 17 metara, a lopta se odbila od Ajaxova braniča, prevarila golmana i završila u mreži za Unitedovih 1:0. Nakon 19 utakmica zaredom bez pogotka, Pogba je sada zabio u posljednja dva uzastopna susreta. Pogba je treći francuski nogometaš koji je zabio gol u velikom europskom finalu u ovom tisućljeću, nakon Zidanea 2002. i Gameira 2016.