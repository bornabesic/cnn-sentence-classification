Foto: Getty Images / Guliver Image NIJE GOTOVO! Još jutros su engleski i talijanski mediji pisali kako je riješen jedan od najskupljih ljetnih transfera, ali kako to obično biva na tržištu, sve dok se ne potpiše i dok ima više ponude, ništa nije gotovo. Ivan Perišić je prema jutros akutualnim pričama bio na koračić od transfera u Manchester United za oko 50 milijuna eura, čime bi postao najskuplji hrvatski nogometaš u povijesti. Prema tadašnjim pisanjima medija u Italiji i Engleskoj, koji sada ispadaju tek novinarske špekulacije, United je Interu ponudio 45 milijuna eura, Nerazzuri su tražili deset više, ali su se našli na pola puta. Ali, guru talijanskog mercata Ginaluca Di Marzio s podsmijehom odbacuje ove priče i tvrdi kako je ManU poslao ponudu za Perišića, ali od samo 35 milijuna eura, dok je Inter odštetu fiksirao na 55 milijuna. Dakle, jaz je očito prevelik. Držanje milanskog kluba ima smisla, jer Perišić mu je ključni igrač, s 28 godina u naponu snage, s ugovorom do 2020. godine i ako ga netko želi kupiti, Inter je spreman na prodaju, ali želi zaraditi skoro trostruko od uloženih 20 milijuna eura, koliko je u ljeto 2015. za Perišića platio Wolfsburgu. Di Marzio dodaje da je Perišić već razgovarao s Mourinhom i da su pregovori između hrvatskog ofenzivca i Uniteda počeli još prije dva mjeseca, ali i da se u posao ubacio i Chelsea, predvođen još jednim velikim Perišićevim fanom, Antoniom Conteom. Sky Italia također piše da je razlika između onog što United za Perišića nudi i onog što Inter traži, prevelika da bi se moglo reći da je posao blizu realizaciji. Ističe da se tek čeka neminovna Chelseajeva ponuda. Prema ovom izvoru doduše, Manchester je za Perišića ponudio više, 40 milijuna eura, ali i Sky navodi da Inter ne želi ni čuti za išta ispod 55 milijuna.