Do jučer je izgledalo kao sumnja u nešto nerealno, vijest u koju je malo tko vjerovao. Španjolski prvoligaš, koji je ove sezone pobijedio Barcelonu na Camp Nou i izborio finale Kupa dolazi u Rudeš? Ej, dajte se uozbiljite... - I mi smo u početku bili skeptični, kad smo čuli, zvučalo je sjajno, no bilo je sumnje - rekao je trener Rudeša Igor Bišćan. No sumnje i strah nestali su dolaskom generalnog direktora Alavesa, Haritza Kerejete. - Potpisali smo suradnju na deset godina. Mi ćemo im biti centar za jugoistočni dio Europe. Nedostaje nam organizacije, pa će nas naučiti kako da vodimo klub u organizacijskom i marketinškom smislu - rekao je predsjednik Rudeša Ivan Knežević. Za suradnju je zaslužan prof. dr. Igor Jukić, stručnjak za fizičku pripremu, koji radi u Alavesu. Inače, Alaves je poznat jer je 2001. igrao finale Kupa Uefe protiv Liverpoola. Bilo je to jedno od najlegendarnijih finala, a Liverpool je slavio nakon produžetaka 5-4. Te godine Liverpool je stigao Igor Bišćan. - Kako sam te godine igrao za Dinamo u Europi, nisam smio nastupiti za Liverpool. Bila je to čudesna utakmica. U Dortmund sam doputovao s momčadi, no kako nisam smio igrati, bio sam na tribini. Uoči utakmice sam se pozdravio s Juricom Vučkom, koji je igrao za Alaves - prisjetio se Bišćan, te nastavio: - Mi smo vrlo rano poveli, do 15. minute smo vodili 2-0, ali su se oni vratili. Imali su odličnu momčad s Javijem Morenom, Cosminom Controm, Cruyffom... Sjećam se da nakon utakmice nismo slavili jer nas je za par dana čekalo finale FA Kupa protiv Arsenala. Te smo sezone osvojili, Fa Kup, Liga kup, Kup Uefa, europski Superkup i Community Shield, početkom sljedeće sezone. I onda smo napravili slavlje za sve trofeje. Član Alavesa te sezone bio je Jurica Vučko, bivši napadač Hajduka. - Jurica Vučko? Hm, ne znam tko je to - iznenadili smo direktora Alavesa. - Napadač? Ne znam, te 2001. sam imao 18 godina. Tri kola prije kraja prvenstva Rudeš ima šest bodova prednosti ispred drugoplasiranog Solina. Uvjete za 1. ligu imaju, a sad im je stigla i financijska injekcija. - Nije me strah da će mi se netko miješati u posao, to su ozbiljni ljudi. Model koji su usavršili u košarci preslikali su na nogomet. Nisu slučajno izabrali Rudeš - rekao je Bišćan. Cilj Rudeša je jasan. Uostalom, predsjednik Knežević ga je sažeo u par riječi. - Kroz 10 godina želimo biti kao Rijeka! I za pet godina najmanje jedan naš igrač igrat će u Alavesu. 