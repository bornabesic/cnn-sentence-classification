Može vam biti drag ili ne, simpatičan ili nesimpatičan, ali ono što mu nikako ne možete osporiti jest - nogometna kvaliteta! Mario Mandžukić često je kroz karijeru bio osporavan, nerijetko su ga kritizirali, a on se svaki put iznova dokazivao i uvijek u tome uspio. Danas je on igrač pred kojim je finale Lige prvaka njegova Juventusa i Reala, u njega više ne sumnjaju ni njegovi najveći kritičari, a mnogi upravo u njemu vide Allegrijev adut za Cardiff. No, krenimo od početka priče... Nogometna karijera Marija Mandžukića zaista bi mogla biti odlična filmska priča. Njegov put najbolji je dokaz da se rad i vjera u sebe uvijek isplate, a da se preko trnja može stići do zvijezda. Igrati je počeo u njemačkom niželigašu Ditzingenu, a kasnije je preko Marsonije došao do Zagreba na "obračun" s Miroslavom Blaževićem. Trener svih trenera "drilao" ga je, ponekad i pretjerano, ali već tada je najavio:  - Mandžukić je đilkoš, ali bit će pakleni igrač. Magatha ostavio bez teksta Mario je bio vragolast, imao je svoje mušice, ali gledajući način na koji je gradio karijeru vidljivo je kako je čvrsto stajao na zemlji. Nije kao današnji klinci nakon "dvije i pol" dobre utakmice pod svaku cijenu jurio u velike klubove, već je išao stepenicu po stepenicu, vjerujući da mu igranje na velikoj sceni neće pobjeći. Nakon što se Jens Nowotny uvjerio u njegovu kvalitetu (u utakmici Zagreba i Dinama Mandžo ga je 'uništio') i shvatio da se više ne može nositi s takvim igračima te odlučio otići u mirovinu, Mandžo je i sam dobio priliku zaigrati za Dinamu. U plavom dresu osvojio je prve trofeje, a to je bio samo početak velike žetve. U maksimirskom klubu odigrao je 141 utakmicu i zabio 65 golova te osvojio tri naslova prvaka, dva kupa te bio najbolji igrač i strijelac HNL-a. Već tada privukao je pažnju europskih velikana, a potpisao je za Wolfsburg u kojem ga je čekao "tiranin" Felix Magath. Nijemac koji je poznat po iznimno teškim pripremama, u kojima poseban naglasak stavlja na kondicijski dio, bio je oduševljen hrvatskim igračem. - Mandžukić ima tjelesne predispozicije kakve sam rijetko gdje vidio. Raspolaže beskrajnom izdržljivošću. Mislim da bi mogao odigrati dvije utakmice zaredom, govorio je Magath. Mandžo je pod njegovim vodstvo sve više napredovao, da bi 2012. godine eksplodirao. Igrao je sve bolje za vukove, s hrvatskom reprezentacijom igrao je na Euru i postigao tri pogotka u tri nastupa, a sve je kulminiralo prelaskom Bayern, jedan od najvećih svjetskih klubova. Iako se očekivalo da će biti zamjena za Marija Gomeza, igrača koji je sezonu prije zabio čak 40 pogodaka, hrvatski napadač postao je udarna igla Bavaraca i dobio nadimak Super Mario! Počeo je zabijati gotovo svako kolo, a godinu je zaključio velikim priznanjem - postao je Večernjakov nogometaš godine! U drugom dijelu sezone nastavio je sa sjajnim partijama i s Bayernom osvojio trostruku krunu. Bio je i u borbi za najboljeg strijelca Bundeslige, ali ga je trener Jupp Heynckes odmarao u završnici sezone jer su pred njegovom momčadi bili mnogobrojni izazovi. - Mandžukiću sam oduzeo naslov najboljeg strijelca lige. Siguran sam da bi bio prvi topnik, ali morao sam ga odmarati zbog viših ciljeva - priznao je tada Heynckes, a te više ciljeve su i ostvarili. U finalu Lige prvaka igrali su protiv Borussije i pobijedili 2:1 te osvojili najprestižniji trofej, a Mandžo je zabio te postao prvi Hrvat koji je zabio gol (iz igre) u finalu LP-a. - Nevjerojatan je osjećaj osvojiti Ligu prvaka, presretan sam. Odrezao sam dio mreže u koji sam zabio. Želim imati uspomenu na ovo finale i osvajanje Lige prvaka. Nadam se da mi ovo nije zadnje rezanje mreže - rekao je Mandžukić nakon finala. Osim što je zabijao, Mandžo je oduševljavao i svojim pristupom te borbenošću koja nikoga nije ostavljala ravnodušnim. - Svaki napadač na svijetu trebao bi se ugledati na Mandžukića. Nikad u životu nisam vidio napadača s tolikim radijusom kretanja, nevjerojatno je koliko puno pretrči za vrijeme utakmice te koliko radi za momčad. Puno odradi u defenzivi, oduzme dosta lopti i još stigne zabiti. Sretan sam što ga imamo, hvalio ga je veliki Franck Ribery. Sezonu iz snova još nije ni dobro ni proslavio, a već su stigli problemi za njega i novo dokazivanje. Heynckesa je na klupi zamijenio Pep Guardiola, trener koji ne voli tipove napadača poput Mandžukića, i od prvog dana vidjelo se da njihova suradnja neće funkcionirati. Španjolski strateg nije se imao namjeru promijeniti i iskoristiti Marijev potencijal, već je uporno tjerao svoje. Iako je naš napadač i kod njega igrao, a i zabijao, bilo je jasno da će na kraju sezone doći do rastanka, što se i dogodilo u ljeto 2014. godine kada je prešao u Atletico. U Madridu je miljenik navijača postao odmah jer je zabio jedini pogodak na susretu protiv njihova najvećeg sportskog rivala Reala i klubu osigurao osvajanje španjolskog Superkupa. Odigrao je i u Atleticu dobru sezonu, postigao 20 golova, ali već sljedeće ljeto napustio je klub i otišao u Juventus. Pokazuje se da je to bio vrhunski potez jer je došao u sređeni klub u kojem možda i naviše do sada cijene njegove kvalitete. Ratnik bez premca Mandžo je postao Juveov ratnik, igrač kojeg su čak i u klupskom marketingu počeli koristiti na najbolji mogući način jer im je odlično poslužio za najave utakmice i poziv navijača na stadion. Već u prvoj sezoni oduševio je sve, osvojio prvenstvo, kup i superkup, a zalaganjem i borbom postao je simbol ovog novog Juventusa. - Moram izdvojiti Mandžukića, on je takav igrač da sam lud za njim!  Mario nam mora biti primjer svima. Mandžukić je agresivna gorila, čovjek koji nikada ne pada, rekao je legendarni Gianluigi Buffon te dodao da je formula uspjeha ta da cijela momčad postane kao Mandžo. A ova sezona upravo je rađena po toj formuli. Trener Massimiliano Allegri odlično je posložio momčad koja djeluje zaista impresivno, uspio je ukomponirati sve zvijezde, Mandžukiću je pronašao poziciju na lijevom boku i to mi je bio potez godine. Juve je sjajno uigran, djeluje kao stroj, a Mario juri po lijevoj strani, čas je u obrani, čas u vezi, a opet stigne i zabiti. - Mandžukićevi uspjesi govore dovoljno. Napravio je velike stvari u Bayernu i Atleticu, a sada ih radi i u Juventusu. On je vrhunski igrač koji nekada odradi posao i za dvojicu, pun je hvale trener Allegri. Mandžukić je prije nekoliko dana proslavio 31. rođendan i to baš u svom stilu. Juventus je pobjedom protiv Crotonea potvrdio naslov prvaka Italije, a on je zabio prvi gol na susretu. Baš se tim povodom na YouTubeu pojavio sjajan video koji u nekoliko minuta sažima sve ono što on doprinosi na terenu i zbog čega ga svi obožavaju. Mario je uspio svojim radom i predanošću oduševiti navijače Juventusa, sve nas u Hrvatskoj, ali i u cijelome svijetu. Imati njega na terenu san je svakog trenera (koji ga zna iskoristiti) jer znaš da će uvijek dati sve od sebe, da će vući i druge da idu do maksimuma, a i ako dođe do frke na terenu, stat će u obranu suigrača. Super Mario je igrač kojem se jednostavno morate diviti. Zasad je u svojoj prebogatoj karijeri osvojio čak 19 trofeja, a priliku za 20. imat će 3. lipnja u Cardiffu kada će se Juventus i Real boriti za naslov europskog prvaka. Mario je zaslužio još jedno rezanje mreže!