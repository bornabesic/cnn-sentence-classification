Izvršni direktor korporacije Fiat-Chrysler Sergio Marchionne razveselio je ljubitelje Formule 1 najnovijom izjavom. - Imam dvije ideje na kojima ću raditi - započeo je Talijan. - Prvo, moramo biti uključeni u Formulu E, zato što je ta tehnologija budućnost utrkivanja. Drugo, želim povratak Alfe Romeo u Formulu 1. Uvjeren sam da ako netko zaslužuje mjesto na gridu, to je definitivno veliki brend poput Alfe - izjasnio se Marchionne. - Iako u ovom trenutku ne znam kolika je vjerojatnost da će se to dogoditi, ali činjenica da se već mnogo govori o tome vrlo je dobar znak - zaključio je Sergio. Marchionne je osobno nadzirao sve što se u brendu Alfe Romeo događalo proteklih godina. Alfa bi u natjecanju mogla sudjelovati kao dobavljač motora, a čak i kao momčad za sebe. Bilo koja od dviju opcija pomogla bi brendu da se ponovo snažno pozicionira na tržištu. Podsjećamo, vozači Alfe Romeo dva su puta osvojili naslove prvaka Formule 1, a to se dogodilo 1950. i 1951. godine. Posljednja sezona koju je Alfa Romeo provela u Formuli 1 bila je 1985. godine, zaključno sa zadnjom utrkom u Australiji. Kao dobavljač motora, Alfa je sudjelovala do 1987. godine. 