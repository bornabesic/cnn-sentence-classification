Foto: Hina U TREĆOJ utakmici finala košarkaškog Prvenstva Hrvatske Cibona je pobijedila Cedevitu 72:67 i preokrenula rezultat na 2-1 u seriji na tri pobjede.  Cibona je ovom pobjedom izborila meč loptu, a četvrta utakmica je na rasporedu u Domu sportova u nedjelju 28. svibnja. Ukoliko omjer u pobjedama bude 2-2, odlučujući peti susret igrat će se u KC "Dražen Petrović" 1. lipnja. Nakon izjednačenog otvaranja utakmice, Cibona je serijom 10-0 pobjegla na 22:11 i na koncu prve četvrtine imala je +9 (22-13). Cedevita je u drugoj dionici zaigrala bolje, taj dio igre dobila je s košem prednosti (19:18), no 'vukovi' su na odmor otišli s lijepih osam koševa prednosti (40:32). Cibona je prvom poluvremenu imala osam skokova više, a domaći igrači pogodili su i pet trica od osam pokušaja, dok je Cedevita za tri poena imala skromnih 2-11. Cibona je otvorila drugo poluvrijeme serijom 6-0 za vodstvo 46:32, a do konca treće četvrtine poveća je prednost na +15. U prvom napadu posljednje dionice 'vukovi' su povisili prednost na velikih 17 koševa razlike i činilo se kako je pitanje pobjednika razriješeno. Međutim, Cedevita se nije predavala i vratila se iz ponora. Serijom 11-2 vratila je neizvjesnost u susret. Minutu i 35 sekundi prije kraja Cedevita je smanjila na 62:67, a .37 sekundi prije kraja Krušlin je tricom smanjio na 65:69. Ipak, u samoj završnici Šakić i Žorić su s linije bacanja odveli Cibonu na sedam koševa prednosti 17 sekundi prije kraja što je bilo nedostižno. Cibonu su do pobjede vukli Željko Šakić sa 25 koševa i 10 skokova, Marin Rozić sa 15 koševa i sedam skokova, te Luka Žorić sa 11 koševa. Kod Cedevite su najefikasniji bili Miro Bilan sa 19 koševa i devet skokova, Marko Tomas sa 16 koševa, te Ryan Jamar Boatright sa 10 koševa.   REZULTATI FINALNE SERIJE 1. utakmica: Cibona - Cedevita 73-79 2. utakmica: Cedevita - Cibona 85-91 3. utakmica: Cibona - Cedevita 72-67 4. utakmica: Cedevita - Cibona (28. svibnja) Ako će biti potrebna 5. utakmica: Cibona - Cedevita (1. lipnja)    CIBONA - CEDEVITA 72:67 (22:13, 18:19, 17:10, 15:25)