Najbolja hrvatska tenisačica Ana Konjuh plasirala se u utorak u drugo kolo prvog grand slam turnira sezone Australian Opena, dok je Borna Ćorić završio nastup u Melbourneu. Konjuh je u prvom kolu sa 6-4, 6-2 pobijedila Francuskinju Kristinu Mladenović nakon sat i 21 minutu igre. Hrvatska je tenisačica za pobjedu servirala 10 aseva, a suparnica samo jedan, Konjuh je osvojila 72 posto poena na prvom servisu i suparnici je oduzimala servis četiri puta dok je svoj gubila samo jednom. Konjuh je u meču osvojila ukupno 73 poena, a Mladenović 60. Ovo je bio drugi međusobni ogled između Konjuh, 36. tenisačice svijeta i Francuskinje, koja je 44. na WTA ljestvici, te druga pobjeda devetnaestogodišnje Dubrovkinje. U drugom kolu Konjuh ide na bolju iz ogleda između Australke Darije Gavrilove i Britanke Naomi Broady.  Borna Ćorić (ATP-59.) je završio svoj nastup na Australian Openu nakon što ga je u prvom kolu poslije gotovo tri sata igre sa 6-3, 6-4, 3-6, 7-6(7) pobijedio Ukrajinac Alexandr Dolgopolov (ATP-69.).     Ćorić je ukupno osvojio 127 poena, a Ukrajinac 139. Dolgopolov je Ćoriću uzeo četiri puta servis, a hrvatski tenisač njemu tri puta.