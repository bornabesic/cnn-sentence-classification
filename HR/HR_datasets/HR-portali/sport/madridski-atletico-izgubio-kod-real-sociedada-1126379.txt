Nogometaši madridskog Atletica izgubili su u 11. kolu španjolske lige kod Real Sociedada sa 0:2, pa je momčad Diega Simeonea sve dalje od vrha.  Baskijska momčad je do pobjede došla iz dva kaznena udarca - prvog je u 55. minuti realizirao Carlos Vela, a drugog u 75. minuti Willian Jose. Hrvatski reprezentativac Šime Vrsaljko je drugi poraz Atletica u prvenstvu odgledao s klupe za pričuve.  Granada i Deportivo su igrali 1:1, pa su domaćini ostali zadnji sa svega četiri boda. Deportivo je vodio nakon pogotka Andonea (64), a Granada je izjednačila autogolom Tytona (81). Alaves je u gostima pobijedio Osasunu sa 1:0. Pobjednika je odlučio Christian Santos koji je u 77. minuti zabio iz jedanaesterca. U posljednjoj subotnjoj utakmici Las Palmas je u četvrtoj minuti sudačke nadoknade pobijedio Eibar s 1:0. Strijelac s bijele točke bio je Jonathan Viera. 