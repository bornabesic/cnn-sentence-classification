Osamnaest godina nakon tuge i suza na Kantridi, a petnaest nakon Zagrebovog naslova prvaka s Cico Kranjčarom, Hrvatska nogometna liga na pragu je da dobije četvrtog prvaka u njenoj 25-godišnjoj povijesti. Mali velikan HNL-a, klub tradicije velike kao Učka čiji almanasi kriju i trijumf nad kraljem svih klubova svijeta Realom, stavio je obje ruke na pehar koji već jedanaest sezone ponosno podižu Dinamovi kapetani. Samo jedan čovjek ne želi čuti ni riječ o tome. Matjaž Kek dočekan je pljeskom na press-konferenciji poslije teške pobjede nad Osijekom, ali zarežao je na svaku naznaku pitanja "osjećate li se kao prvak“. Skratila se noga - Šesti put smo ove sezone u natjecateljskim utakmicama pobijedili Osijek. Izuzetno bitna, a psihološki teška pobjeda. Šteta što nismo realizirali sve silne prilike. Dođe takav dan, Gavranović odigra po meni vrhunsku partiju, a ne uđe. Išao nam je na ruku crveni karton, a opet nam se u pojedinim trenucima u drugom poluvremenu skrati noga – započeo je velemajstor čija će šilterica, ne dogodi li se čudo, završiti vjerojatno u nekom muzeju kluba ili grada kao uspomena na ovu čudesnu sezonu kluba koji nikad nije bio prvak. Matjažu Keku pripadaju ogromne zasluge upravo zbog toga što nijednog trenutka u iscrpljujućoj maratonskoj utrci s Dinamom nije dopuštao ni euforiju ni očaj. Ostao je hladnijih živaca. Realno, i Dinamo i Rijeka izgledaju otprilike kao Rocky i Apollo na kraju borbe u drugom nastavku serijala. Drže se za konopce  od batina, ali Rijeka je ta koja je na nogama... - Mi smo visili – otvoreno priznaje Kek i nastavlja: - Dolazi vrijeme pričuvnih igrača poput Mateija koji sad moraju dati doprinos. Iako, znate, ja ne priznajem da nogometaš profesionalac ne može odigrati tri utakmice u sedam dana. Na meni i mom stožeru je da ih osvježimo i da zaustavimo svaku  euforiju. Pa mi imamo još šest utakmica, teških utakmica, počevši već od Intera koji nam ne leži. Pokušali su Keka izbaciti iz stava pitanjem o grogiranom Dinamu koji će se teško podići. - Znate da je meni zadnja briga Dinamo. Ne podcjenjujem nikoga, ali mi isključivo moramo razmišljati kako se osvježiti. Ljudi, još je 18 bodova u igri, ne zaboravimo to. U HNL-u srećom treneri ne dolaze zajedno na "press" jer bi inače i Osijekov Zoran Zekić dobio špotanciju od Keka... - Rijeka je prvak. Ima još par kola do kraja, ali mislim da je po svemu to ona ove godine apsolutno zaslužila. Poslije crvenog kartona utakmica je otišla u sasvim drugom smjeru, a Rijeka je i do tada imala više šansi – rekao je Zekić. Ljutiti Osječani Osječani su bili ljutiti na suca Križarića koji je, čini se, prelako udaljio Ejupija s terena. No, tko će to više vraćati, kao i onaj legendarni Soudanijev jedanaesterac iz Vinkovaca. Rijeka je deset bodova udaljena od naslova prvaka – tri pobjede i remi. Realno, ova sjajna ekipa to će jako teško ispustiti i riječki oci već polako mogu razmišljati o spomenicima, gdje će ih i u kojoj veličini postaviti. Rijeka euforije izlila se u ovoj sezoni i daleko izvan Kvarnera, i predsjednica države, rođena Riječanka došla je pozdraviti veliku momčad i stisnuti ruku tvorcu preporoda tog kluba Damiru Miškoviću koji se odmah po sučevom zvižduku sjurio na teren proslaviti s igračima. Pred vjernom Armadom. Za trenera Keka – najvećim herojima. Armadin legendarni moto s transparenta konačno bi za mjesec dana mogao dobiti drukčiji ton – feštat, a ne molat! >>Predsjednica na Rujevici gledala slavlje Rijeke: Nogomet se igra zbog nas navijača! >>Zbogom naslovu i Petevu: Ostavka? Nisam ja taj koji odlučuje 