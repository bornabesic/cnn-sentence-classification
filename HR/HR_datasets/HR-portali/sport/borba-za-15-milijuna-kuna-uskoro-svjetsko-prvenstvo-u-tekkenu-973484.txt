Screenshot: BANDAI NAMCO NAKON što je u limitiranoj ediciji izašao na arkadama, Tekken 7 od 2. lipnja bi trebao biti dostupan na svim ostalim platformama (PS4, Xbox One, PC). Svega dva tjedna kasnije igra bi trebala dobiti i službeno svjetsko prvenstvo Tekken World Tour, vrijedno 200.000 dolara (oko 1,5 milijuna kuna). Za organizaciju cijele priče bit će zadužen Twitch.tv u suradnji s BANDAI NAMCO, tvrtkom koja stoji iza igre. Tekken je već legendarna franšiza koja je u 13 godina postojanja okupila brojne fanove. Iako je prvo izašla za arkade 1994., godinu kasnije s izdanjem za PlayStation postiže uspjeh, a sve ostalo je povijest. Sedam glavnih naslova, nekoliko reizdanja te hrpa spin-offa, bilježili su različite uspjehe na tržištu. Međutim, Tekken je preživio sve te godine i uvijek uspijevao privući nove igrače. Kako je u svojoj srži Tekken natjecateljska igra, a Street Fighter V već potpuno ravnopravno funkcionira u svijetu esporta i to u sklopu nekih od najvećih esport liga, logičan je potez da i Tekken krene u tom smjeru.   Svega dva tjedna nakon izlaska igre, 16.-18. lipnja, počet će i Tekken World Tour. Za to je odabran događaj Community Effort Orlando 2017. Tekken World Tour sastojat će se od službenih offline i online turnira u tri regije (Sjeverna Amerika, Europa i Azija-Pacifik) nakon kojih će se najbolji igrači okupiti u studenom u Americi kako bi odlučili tko je najbolji na svijetu. Cijeli događaj trajat će šest mjeseci, a igrači će se boriti za titulu prvaka i nagradni fond u iznosu od 200.000 dolara. Za razvoj održivog sustava te etabliranje Tekken esporta bit će zadužena najveća platforma za prijenos videoigara Twitch.tv.