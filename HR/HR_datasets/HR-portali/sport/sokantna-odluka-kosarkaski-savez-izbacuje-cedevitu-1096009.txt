Upravni odbor Hrvatskog košarkaškog saveza (HKS) na svojoj je današnjoj sjednici održanoj jednoglasno odlučio pokrenuti postupak za isključenje KK Cedevita iz svog sustava, zbog toga što se hrvatski prvak prijavio za Eurokup, natjecanje pod ingerencijom ULEB-a, stoji u priopćenju iz HKS-a. U šturom priopćenju ne navodi se kakve će posljedice ova odluka Upravnog odbora HKS-a imati po najtrofejniji hrvatski košarkaški klub u posljednje tri sezone, kao ni u kojem roku će naša krovna košarkaška organizacija provesti postupak isključivanja Cedevite iz svog sustava. HKS navodi da je odluka donesena slijedom odluke Međunarodnog košarkaškog saveza (FIBA) da se svi klubovi koji budu uključeni u Eurokup pod ingerencijom ULEB-a moraju biti sankcionirani. Zanimljivo je da se ta odluka na Cedevitu ne bi odnosila da je izborila pravo nastupa u Euroligi, natjecanju koje je također pod ingerencijom organizacije s kojom je FIBA ponovno zaratila, kao što je to bio slučaj prije 16 godina. Iz vodstva trostrukog hrvatskog prvaka i prošlogodišnjeg sudionika Top 16 Eurolige, zasada, nema službene reakcije na ovu iznenadnu odluku HKS-a. Osim ove odluke, članovi Upravnog odbora izglasali su izmjene i dopune Statuta HKS-a, izmjene i dopune Registracijskog pravilnika, donijeli financijski plan A-1 muške lige za sezonu 2016./17. te utvrdili da će 3. sjednica Sabora HKS-a biti održana 16. srpnja u Zagrebu.