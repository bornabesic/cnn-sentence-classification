Reakcije na jučerašnju nezasluženu pobjedu Dinama protiv Cibalije (2:1) u Vinkovcima još uvijek ne jenjavaju. Još jučer su BBB-i vraćanjem dresova svojim igračima pokazali što misle o načinu na koji je njihova momčad stigla do pobjede, a nakon njih jučerašnju farsu osudili su i brojni nogometni i sudački stručnjaci. – Sramim se što sam u bilo kojem obliku dio ovoga što se zove HNL – poručio je Joško Jeličić. Danas se oglasio i Most, dio vladajuće koalicije, te osudio sve što se događa u hrvatskom nogometu. Potpisnici priopćenja su zatražili neopozive ostavke vodećih ljudi hrvatskog nogometa. "Mi, članovi i dužnosnici Mosta nezavisnih lista, osjetili smo potrebu obratiti se javnosti nakon što je ovaj vikend baš svima postalo jasno što se dogodilo s hrvatskim nogometom. Reakcija Dinamovih navijača koji su bili prisutni dvojbenoj pobjedi njihove momčadi u Vinkovcima nakon sramotno dosuđenog kaznenog udarca najbolje pokazuje koliko Hrvatskoj trebaju promjene i koliko ih hrvatsko društvo zaslužuje. Jučer su pokazali kako se bori za svoj klub, kako se voli sport i koliko drže do pravde i poštenja. Pobjedu svog voljenog kluba doživjeli su kao poraz i simbolički su vratili dresove svojim ljubimcima koji nisu zaslužili pobjedu na pošten i sportski način. Ovakve scenarije gledali smo i na drugim hrvatskim stadionima, nadajući se da će doći trenutak kada će se nogomet vratiti navijačima. Taj trenutak dogodio se upravo jučer, hrvatski nogomet više ne može čekati. Most je cijelo vrijeme upućivao na taj problem, samo prošle jeseni održali smo dvije konferencije za medije na tu temu. A sada je stvarno dosta! Došlo je vrijeme da čelnici HNS-a, s članovima Izvršnog odbora i članovima skupštine, podnesu neopozive ostavke te od njih očekujemo da se doživotno izuzmu iz svih tijela HNS-a. Ovime ne odbacujemo krivnju političkih struktura za stanje u hrvatskom nogometu. One su sve vrijeme dio problema, a ne rješenje koje građani od nas traže. I baš zato što je politika pridonijela tome problemu ona mora ponuditi i rješenje. Zato želimo preuzeti odgovornost i zajedno s navijačima i sportskim djelatnicima izgraditi pravedan sustav u kojem će i igrači i navijači i sportski djelatnici s ponosom odlaziti na nogometne utakmice. Stoga zahtijevamo ostavke čelništva Hrvatskog nogometnog saveza i pozivamo na dijalog sve uključene strane u cilju izgradnje i provedbe zakonodavnog okvira koji će omogućiti depolitizaciju sporta i stati na kraj interesima pojedinaca koji su privatizirali hrvatski sport. O našim daljnjim koracima bit ćete obaviješteni na vrijeme. Miro Bulj, saborski zastupnik, Sinj Nikola Grmoja, politički tajnik Mosta i saborski zastupnik, Metković Robert Pauletić, nezavisni kandidat Mosta za gradonačelnika Splita Ivana Ninčević Lesandrić, saborska zastupnica, Split Maro Kristić, saborski zastupnik, Dubrovnik Ines Strenja Linić, saborska zastupnica, Rijeka Petra Mandić, članica NO Mosta, Rijeka Natko Felbar, organizacijski tajnik Mosta, Zagreb Marko Sladoljev, saborski zastupnik, Zagreb Antonio Pešut, povjerenik Mosta za Zagreb Robert Podolnjak, potpredsjednik Mosta i saborski zastupnik, Varaždin Marko Popović, povjerenik Mosta za Vinkovce Miro Šimić, potpredsjednik Mosta i saborski zastupnik, Osijek". >>Povjerenik za suđenje priznao: Jedanaesterac za Dinamo pogrešno je dosuđen! >>Boysi dinamovcima vratili dresove, a odgovorili su i Delijama na provokacije iz Beograda! Pročitaj više -> https://t.co/DbjNurlZkM pic.twitter.com/uglJX8vnUI 