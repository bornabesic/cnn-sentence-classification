Britanac Lewis Hamilton u Mercedesu slavio je na F1 Velikoj nagradi Španjolske, pete utrke Svjetskog prvenstva vožene na stazi Catalunya pokraj Barcelone. Hamilton je do 55. pobjede u karijeri i druge ove sezone došao pretekavši u 44. krugu vodećeg Nijemca Sebastiana Vettela (Ferrari), koji je utrku završio drugi, dok je treći bio Australac Daniel Ricciardo (Red Bull). Trećeplasirani u ukupnom poretku Finac Valtteri Bottas (Mercedes) odustao je zbog kvara na motoru, dok su se u prvom krugu sudarili i odustali Finac Kimi Räikkönen (Ferrari) i Nizozemac Max Verstappen (Red Bull). Nakon sudara kamera je na tribini ulovila uplakanog dječaka u majici i kapi Ferrarija. Tužni dječak ubrzo je postao hit na internetu, a pred kraj utrke u društvu mjake upoznao se s Räikkönenom. Bio je oduševljen i sasvim sigurno je zaboravio ružan trenutak njegova junaka s početka utrke. U ukupnom poretku vodi Vettel s 104 boda, a Hamilton sada ima samo šest bodova manje. Sljedeća utrka je klasik F1 - VN Monaka 28. svibnja.  