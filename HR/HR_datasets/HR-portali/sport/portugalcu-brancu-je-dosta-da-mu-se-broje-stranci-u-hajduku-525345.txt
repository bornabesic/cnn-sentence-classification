Hajdukov sportski direkor Mario Branco najavio je odlazak ako klub ne osvoji treće mjesto, no zapravo mu je dosadilo da mu neki vodeći ljudi kluba svako malo na nos nabijaju broj stranaca i rezultat.  Portugalac je predložio nezadovoljnima da mu jasno kažu kolika im je kvota stranaca prihvatljiva, odnosno da mu dostave popis hrvatskih igrača koji su jeftiniji i bolji od stranaca koje je doveo. Branco je dakle voljan potpisati novi ugovor i ostati, no očito želi raščistiti situaciju. Više-manje sve ciljeve uprave je ispunio. Jedina Brancova “slaba točka” je rezultat prve momčadi, premda i to treba uzeti s rezervom, jer Hajduk je dva kola prije kraja sezone osvojio više bodova nego lani. Ali pošteno se zapitati i koliko je uopće realno očekivati da sportski direktor u prvoj sezoni rada posloži momčad i stožer koji će odmah ostvariti rezultat. Jer u odnosu snaga koji trenutačno vladaju u HNL-u to je praktično nemoguće.