U svibnju 2012., na današnji dan prije točno pet godina, duh Trottera osvanuo je na riječkim zidinama. Uz fotografije Rodneya, Delboya i ujaka Alberta te njihov moto ‘This time next year we’ll be millionaires’, Armada ga je malo izmijenila i na zidu toplane na Krnjevu napisala ‘This Time Next Year We’ll Be Champions’, odnosno “u ovo doba iduće godine bit ćemo prvaci”. A da bi danas potvrdili povijesni naslov prvaka možda im neće trebati ni kap znoja. - Svi pišu da nam trebaju tri boda da teoretski potvrdimo naslov prvaka, a nitko ne piše o tome da Dinamo mora pobijediti utakmicu u Osijeku, što neće biti lako - rekao je Dario Župarić. I u pravu je. Dinamo igra toliko loše da je umalo izgubio bodove kući protiv Istre, koja je bila u potpunom rasulu. Pa kako ne bi od Osijeka?! 'Modri' u osijeku igraju u 17 sati i prije utakmice Rijeke i Cibalije moglo bi već sve biti riješeno.