Vaterpolisti dubrovačkog Juga CO u susretu su 8. kola skupine B Lige prvaka na domaćem terenu svladali španjolsku Barcelonetu sa 11:10 (2:0, 4:3, 2:4, 3:3) i tako osigurali plasman na završni turnir koji će se održati u Budimpešti od 25. do 27. svibnja na kojemu će imati priliku braniti naslov europskog prvaka osvojen prošle godine. Xavi Garcia postigao je tri, Pavo Marković, Josip Vrlić i Felipe Perrone po dva, a Loren Fatović i Maro Joković po jedan gol za Jug, dok su Alberto Munarriz s četiri i Strahinja Rašović s tri gola predvodili Barcelonetu. Jug je drugi na ljestvici sa 17 bodova, četiri manje od vodećeg Pro Recca, a pet više uz utakmicu više od trećeg Egera, dok je Barceloneta ostala četvrta s osam bodova. Jug će u 9. kolu 5. travnja gostovati kod Pro Recca, a do kraja natjecanja u skupini očekuje ga i gostovanje kod Egera 26. travnja. U tim će utakmicama Dubrovčani pokušati izboriti što bolju poziciju pred Final Six u Budimpešti. >> Mladostaši poraženi od Partizana, ali osigurali su najmanje treće mjesto