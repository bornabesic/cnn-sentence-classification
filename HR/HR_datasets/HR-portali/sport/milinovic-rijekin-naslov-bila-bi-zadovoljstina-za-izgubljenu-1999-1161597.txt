Puno je velikih igračkih imena iskusilo susrete Dinama i Rijeke, plavi su, bez obzira na svoja velika imena u raznim generacija, imali niz od 30 godina bez pobjede nad Rijekom u gostima, tada na Kantridi. Prekinuli su tu seriju 1994. godine kada su u prvenstvu slavili s 3:0 pogocima Igora Cvitanovića, Vjekoslava Škrinjara i Marija Novakovića. Pokojni Dudo nam je zabio Iako je i tada Cvitanović zabio, njemu su najdraže ostala utakmice finala kupa 1994. godine. – Dobili smo tada s 2:0 u Zagrebu, zabili smo Dževad Turković i ja. U uzvratu je bilo pakleno, puna Kantrida i nažalost danas pokojni Dubravko Pavličić zabio je za vodstvo Rijeke, ali više od toga domaćini nisu uspjeli napraviti i mi smo uzeli trofej – kaže Cvitanović koji je i najbolji plavi strijelac kad je riječ o prvenstvenim utakmicama s Rijekom, zabio im je osam pogodaka. Mogao bi ga prestići Soudani, “mr. Derbi” dosad im je zabio sedam komada. Kad smo uoči početka nastavka prvenstva razgovarali s Cvitom, Rijeka je imala šest bodova prednosti, sad ima četiri boda, a Dinamo je popravio formu. – Rekao sam da će se plavi dignuti, uostalom, morali su, taj zaostatak ih je tjerao na to. U posljednje vrijeme domaće utakmice igraju jako dobro, u dvije utakmice sa Splitom i sad s Osijekom igrali su odlično, s puno dobrih akcija, udaraca, prilika, svega onoga za što se nogomet i igra. E, sad treba vidjeti može li to pokazati i u gostima, pogotovu protiv Rijeke na Rujevici gdje je brzi teren koji može odgovarati i plavima koji su tehnički dobri. Riječani očekivano primaju više golova ovog proljeća, otišao je Mitrović, Lešković je u Dinamu, nema Samardžića i treba im vremena da poslože obranu – veli Cvitanović koji će navijati za Dinamo. – To je moj klub i očekujem pobjedu plavih iako je teško bilo što predvidjeti u ovakvom derbiju u kojem zapravo nitko nema prednost. Možda je jedina prednost u derbiju domaći teren, a to je na strani Rijeke. Rijeka mora bolje za pobjedu – Nije samo teren, već i atmosfera oko kluba koja je već dugo sjajna, a sad pogotovu, samo se o subotnjem derbiju priča. Ulaznica nema, svi zovu, pitaju za njih, srećom sam sukomentator na Radio Rijeci pa imam ulaznicu – nadovezao se Damir Milinović koji je igrao i u Dinamu, ali je 1999. bio kapetan Rijeke kada je taj klub ostao bez naslova prvaka. – Sjetim se brojnih dobrih utakmica Rijeke i Dinama, pa i te 1999. kada smo bili blizu naslovu. Imali smo tada sjajnu klapu, kao nikad, bili smo kao obitelj. Zato se sad nadam naslovu prvaka Rijeke, bila bi to nekakva zadovoljština i za sve nas iz te 1999. koji nismo osvojili naslov. No sam derbi potpuno je otvoren, Rijeka odlično igra kod kuće, ali mora protiv Dinama još bolje, puno bolje nego, primjerice, protiv Slavena Belupa da bi došla do pobjede – zaključio je Milinović. >>Petev otkrio: To je jedina prednost koju Rijeka ima >>Matjaž Kek: Idemo na pobjedu protiv Dinama! Živimo za tu utakmicu 