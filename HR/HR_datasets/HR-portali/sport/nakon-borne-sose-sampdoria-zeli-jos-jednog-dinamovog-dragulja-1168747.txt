Nakon 19-godišnjeg Dinamovog lijevog beka Borne Sose, Sampdoria je iskazala interes za još jednim draguljem hrvatskog prvaka. Talijanski mediji pišu kako genovski prvoligaš želi dovesti u paketu i 20-godišnjeg Antu Ćorića! Sampdorija je Dinamov talentirani dvojac spremna platiti od 10 do 12 milijuna eura, piše Calcionews24.com. Donedavno se govorilo kako Ćorića traže engleski velikani Manchester City i Liverpool, a spominjale su se svote od 15 milijuna eura na više. No, kako veznjak još uvijek nije ispunio svoj potencijal Dinamo bi se mogao odlučiti na prodaju. Čelnici talijanskog prvoligaša još su u ožujku poslali prvu službenu ponudu za Sosu (oko 4 milijuna eura), no iz Maksimira je odmah stigla i odbijenica. No, u Sampdoriji očito ne odustaju pa su se početkom svibnja "javili" s novom ponudom vrijednom čak sedam milijuna eura. Talijani još pišu kako bi se cijena za navedeni dvojac mogla i umanjiti ako Dinamo ne osvoji naslov te nebude u prilici ponovno igrati Ligu prvaka.   