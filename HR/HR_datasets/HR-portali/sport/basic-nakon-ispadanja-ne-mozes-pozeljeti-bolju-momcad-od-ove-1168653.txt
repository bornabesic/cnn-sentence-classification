Hrvatska U-17 reprezentacija danas je u Kostreni remizirala sa Španjolcima (1:1) i tako se od Eura oprostila u skupini. - Šteta, na kraju možemo žaliti za sva tri boda, ali uistinu se moram zahvaliti svojim igračima. Sigurno im nije bilo lako nakon dva poraza, no pokazali su svoju kvalitetu da nikada ne odustaju, što će im biti od velikog značaja za daljnju karijeru. Odigrali su korektnu, discipliniranu utakmicu punu motiva i emocija, a to mogu samo snažne osobe. Čestitam im, makar bi pobjeda bila još veća nagrada - rekao je izbornik Dario Bašić i dodao: - Jako sam zadovoljan cjelokupnim kadrom, čovjek ne može poželjeti imati bolju momčad od ove. Pokazali su sjajne ljudske osobine i presretan sam. Nadam se da smo svi nešto naučili te će se igrači nastaviti razvijati, a u starijim uzrastima ne samo parirati boljim momčadima, nego ih i pobjeđivati. Španjolcima nije problem sastaviti dvije podjednake momčadi, oni su izvrstan skup pojedinaca i izvrsna momčad, no neutralizirali smo ih, koliko god je ritam utakmice pao pri kraju. Na kraju su iskoristili svoje šanse. Na turniru su se istaknuli David Čolina i vratar Dominik Kotarski. - Čolina je jedan od najvećih potencijala ove generacije. On igra na visokoj razini i uz ispravljanje nekih grešaka on može biti perspektivno rješenje na svojoj poziciji. Što se Kotarskog tiče, svaka momčad koja nešto želi postići mora imati vratara koji ulijeva sigurnost, a njemu će EP ostati možda i u ljepšem sjećanju nego svima nama. Je li Bašić na kraju zadovoljan? - U turnirskom sustavu natjecanja odlučuju sitnice, možemo se pitati 'što bi bilo kad bi bilo', ali općenito gledajući možemo biti zadovoljni svojom prezentacijom. Imali smo vrlo tešku skupinu, i sada treba mirno napraviti analizu te nastaviti putem razvoja. Naš sustav rada funkcionira, premda se neki detalji uvijek mogu mijenjati. 