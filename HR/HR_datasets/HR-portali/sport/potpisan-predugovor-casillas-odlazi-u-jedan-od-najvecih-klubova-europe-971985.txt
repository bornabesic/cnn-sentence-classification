Foto: Guliver Image/Getty Images "PREGOVORI SU POČELI", javlja madridski AS koji tvrdi da je legendarni vratar Iker Casillas blizu prelaska u Liverpool. Casillas je posljednje dvije godine u Portu, ali bi sada mogao otići u Englesku i zaigrati u ligi u kojoj se i ranije htio okušati. Liverpool je završio na četvrtom mjestu Premierlige, pa Casillasa mami i nastupima u Ligi prvaka sljedeće sezone. Madriđani čak tvrde da je vratar, koji će za sedam dana proslaviti 36. rođendan, potpisao predugovor sa slavnim klubom. Iz Porta odlazi kao slobodan igrač, nakon što nije produžio ugovor koji mu ističe u lipnju ove godine, a u Liverpoolu ima priliku upisati još koji nastup u Ligi prvaka i pobjeći drugoplasiranom Maldiniju na listi igrača s najviše nastupa u najjačem europskom natjecanju. Legendarni vratar ima i ponude iz Turske, ali i one bogate iz Katara i Kine. Ipak, svi su uvjereni da će karijeru nastaviti na Anfieldu, spreman boriti se za broj 1 s Belgijcem Mignoletom. Ove sezone je "Sveti Iker" primio samo 23 gola u 43 utakmice, a na čak 23 utakmice sačuvao je mrežu.