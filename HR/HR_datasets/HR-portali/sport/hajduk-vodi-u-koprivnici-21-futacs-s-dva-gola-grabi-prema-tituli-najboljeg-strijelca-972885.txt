Foto: Robert Matić / HNK Hajduk  HAJDUK je u utakmici posljednjeg, 36. kola Prve HNL kao gost u Koprivnici pobijedio Slaven Belupo s 2-1 (2-0). Momčad Joana Carrilla prvenstvo je okončala sa 69 bodova i trenutačno ima šest više od četvrtog Osijeka koji od 20 sati gostuje kod Splita, dok je Slaven Belupo trenutačno šesti s 38, dok sedma Istra 1961, koja će u subotu gostovati kod Intera u Zaprešiću, ima 36. Napadač Hajduka Marko Futacs s nova je dva pogotka učvrstio svoju poziciju najboljeg strijelca lige, okončavši sezonu s 18 pogodaka, dok su mu prvi pratitelji Franko Andrijašević (Rijeka) i Armin Hodžić (Dinamo) s po 15 golova uoči međusobnog ogleda u subotu.   Od 20 sati se igraju utakmice koje će odrediti koji će klub prvenstvo okončati na posljednjem, 10. mjestu i izgubiti prvoligaški status, a koji će kao devetoplasirani u dodatne kvalifikacije protiv drugoplasiranog drugoligaša. Deveta Cibalia ugostit će Lokomotivu, a 10. Split Osijek. Uoči tih utakmica Cibalia ima 20, a Split 18 bodova. U subotu se igraju posljednje dvije utakmice sezone. Inter će od 16 sati ugostiti Istru 1961, dok će od 19 sati drugoplasirani Dinamo dočekati novog prvaka Rijeku. Uoči te utakmice Rijeka ima 88, a Dinamo 83 boda. .