U manje od 24 sata bio je na sestrinom sprovodu, prevalio je 8000 kilometara, izgubio zub i predvodio Boston Celticse do pobjede u doigravanju. Boston je slavio protiv Washingtona 123-111 u polufinalu Istočne konferencije, a Isaiah Thomas zabio je 33 koša, imao je i devet asistencija na utakmici koja je za njega bila više od košarke i u kojoj je svako malo gledao prema nebu. No nitko iz Bostona nije znao hoće li Thomas uopće igrati. Prije utakmice protiv Washingtona, Isaiah je otišao na drugi kraj SAD-a, na zapadnu obalu u gradić Tacomu, na sprovod mlađe sestre Chyne koja je stradala u prometnoj nesreći. Stao je na pozornicu i oprostio se od nje. - Kad sam čuo što se dogodilo, htio sam dići ruke od svega i odustati. Ali nastavit ću za tebe, seko jer znam da ti ne bi htjela da odustanem. Volim te i jako mi fališ. Od ovog trenutka, sve što ću raditi, bit će za tebe - rekao je Thomas, spakirao stvari i otišao natrag u 4000 kilometara udaljen Boston na istočnu obalu. Washington je utakmicu otvorio sa 16-0, Thomas je u duelu s Ottom Porterom ostao bez prednje zuba koji su pronašli tijekom time-outa pa mu ga je liječnik vratio u 'ležište'. I onda je krenuo. I više mu nitko nije mogao ništa... - Došao sam u 4 ujutro. Pokušao sam uhvatiti što više sna. Nije bilo lako, ali ovo je doigravanje. Odlučio sam igrati za sebe za svoju momčad i klub. Kad sam na terenu, nešto me pokreće, a od sad sve radim za svoju sestru, svaka pobjeda je za nju. To je sve što mogu reći - rekao je Thomas nakon utakmice.   U drugoj četvrtini bio je nezaustavljiv, a Boston je na njegovim krilima okrenuo utakmicu. Malom heroju naklonio se i trener Bostona Brad Stevens koji je otkrio kako im se Isaiah priključio usred noći te je odradio i jutarnji trening uoči susreta. - Dan prije utakmice smo se dopisivali, ali tema uopće nije bila košarka. Nisam ga ni pitao kad se vraća. Vidjeli smo govor koji je održao na sprovodu. Nisam pričao o tome s njim kad se vratio, došao je, obukao se i odradio trening s nama. Toliko toga je prošao i onda nam se priključi i izvede ovo na terenu. Nevjerojatan je. Ma, oduševljava nas iz dana u dan - rekao je trener Celticsa Brad Stevens. 