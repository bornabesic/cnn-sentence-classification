MEĐU onima koji se pitaju je li Stipe Miočić najbolji teškaš u UFC povijesti je i elitna sportska mreža ESPN koja je o toj temi zatražila mišljenje svojih dvojice analitičara, MMA superzvijezda Chaela Sonnena i Gilberta Melendeza.  Impresivna šampionska serije od tri pobjede nokautima u prvoj rundi, u tri borbe za titulu prvaka, izgleda zaista nevjerojatno i mnogi se čude kako je to uspio borac koji ne izgleda zastrašujuće, borac koji nikada nije bio slavljen u medijima, odnosno borac kojeg donedavno nitko nije niti shvaćao kao ozbiljnog “contendera” na vrh UFC-a, a onda i vrhu svijeta MMA. ESPN je tako u svom redovnom showu postavio pitanje je li Stipe čak i najbolji borac ikad. Voditelj je to prvo napomenuo, odnosno rekao je kako se čini da je hrvatski borac iz Clevelanda spreman porušiti mnoge rekorde i postati najveći. Na to se odmah osvrnuo Chael Sonnen:  “Ja sam Stipin prijatelj, ali bit ću pošten analitičar. Meni nije jasno što je toliko sjajno kod njega. Nije izuzetno brz, rad nogu mu također nije impresivan, nije ništa drugo nego dinamičan borac. Kreće se naprijed u 1-2 kombinacije. Ima sjajnu bradu i odličnu tehniku hrvanja, ali je gotovo uopće ne koristi. Zašto je onda tako dobar? Zato što napada. Ima veliko samopouzdanje, ide ti u lice i ne odustaje. Bori se jednostavno i odrađuje posao. I ja sam iznenađen njegovim uspjehom.”  Gilbert Melendez pokušao je pronaći objašnjenje vrlo lake pobjede nad Dos Santosom, s kojim je prije dvije i pol godine odradio teških pet rundi, ali i prethodne dvije borbe:  “On jednostavno uzme sredinu kaveza i tu upravlja i zapovijeda. Svu trojicu protivnika nokautirao je u prvoj rundi, što je impresivno. Glavno kod njega je to što je on veliki radnik. Jedan je od najvećih radnika među borcima. Ako se dobro pripremaš, to stvara samopouzdanje, a to se ovdje dogodilo. I zbog toga je on toliko dobar!”  Sonnen je još dodao kako je još jedna važna stvar koja ga razlikuje od većine drugih prvaka to što on još uvijek ima svoj posao i detaljno posložen raspored, odnosno ne gubi vrijeme na putovanja svijetom i promociju svojih borbi. Stipi je to posao, bilo da je riječ o poslu borca ili vatrogasca i to ga čini dobrim sportašem, rekao je on. Ne možemo se ne složiti s Chaelom koji je ovaj put zaista u pravu.