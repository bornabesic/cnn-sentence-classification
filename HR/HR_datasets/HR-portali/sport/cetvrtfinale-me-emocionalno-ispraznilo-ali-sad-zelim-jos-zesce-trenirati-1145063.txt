Mirjana Lučić-Baroni u četvrtak nije uspjela svladati Serenu Williams u polufinalu Australian Opena i po prvi put u karijeri izboriti mjesto u pojedinačnom finalu na Grand Slam turniru, ali je unatoč uvjerljivom i brzom porazu (2:6, 1:6) rekla da je ponosna na ono što je učinila te da se nema čega sramiti. - Serena je odigrala zadivljujuće. Servirala je nevjerojatno i igrala doista dobro od prvog poena. Kad tako igra, onda je doista jako teško igrati protiv Serene. Ne želim tražiti izgovore, ali bila sam malo prazna. Bilo je teško. Ne znam kako je vama izgledalo, ali doista sam se trudila. Sve se odigralo vrlo brzo. Nije bio moj dan. Protiv Serene si ne možete dopustiti da budete korak prespori ili nedovoljno spremni, nedovoljno snažni. Bila je predobra. Odigrala je onako kako šampionka igra polufinale - pohvalila je Mirjana Lučić-Baroni svoju suparnicu na konferenciji za medije nakon meča, uzvrativši Sereni za lijepe riječi koje je rekla o njoj neposredno nakon pobjede. - Mirjana je i meni bila inspiracija. Nevjerojatno je što je sve prošla u životu da bi došla do ovoga. Znala sam da moram biti snažna kako bih je pobijedila - izjavila je osvajačica 22 pojedinačna Grand Slam naslova. Mirjana Lučić-Baroni je priznala da bi joj dan odmora dobro došao, ali nije u tome željela tražiti izgovor za nešto lošiju igru od one kakvu je pokazivala na putu do polufinala. - Nije bilo lako. Odigrala sam deset mečeva, igrala svaki dan. Četvrtfinale me emocionalno ispraznilo. Bilo je i fizički teško igrati svaki dan. Bilo je teško liječiti nogu. Sve je bilo teško. No, ne tražim nikakve isprike. Dala sam sve od sebe i nemam se čega sramiti. Iako je ostala bez finala, Mirjana Lučić-Baroni će u ponedjeljak osvanuti na 29. mjestu pojedinačne WTA ljestvice, čime će nadmašiti svoj prijašnji najbolji renking, 32. mjesto na kojem se našla prije gotovo 19 godina. - To je zadivljujuće. Tko bi mogao pomisliti da ću s 34 godine postavljati osobne rekorde. To je pomalo ludo, zabavno i doista lijepo. Oduvijek sam znala da vrijedim, da to mogu, ali jedno je pričati o tome, a drugo doista pripadati tom društvu, zaslužiti mjesto svojim rezultatima. Ponosna sam na sebe. Iza mene su dva nevjerojatna tjedna. Igrala sam polufinale singla, četvrtfinale u parovima. To bih uvijek potpisala. Polufinale Australian Opena i uspon po WTA ljestvici Mirjani su omogućili ulazak u glavne ždrijebove najvećih svjetskih turnira, ali zbog toga neće mijenjati svoje planove. - Ionako sam mislila na njima nastupati. Sad sam se samo oslobodila kvalifikacija, što je baš lijepo. No, ovo je odličan početak sezone. Svi mi govore da sad moram odmoriti nogu, a ja želim ponovno na trening. Možda ne sutra, ali za nekoliko dana. Ovo mi je dalo ogroman poticaj. Sad želim još žešće trenirati. Želim ponavljati uspjehe i još više napredovati. Kao trenutak koji će najviše pamtiti iz ova dva tjedna, izdvojila je meč-loptu u četvrtfinalu protiv Karoline Pliškove. - Kad sam vidjela da je njezin forhend završio u mreži, kad sam shvatila da sam ponovno u polufinalu, te dvije sekunde nevjerice da se to doista događa, da je rezultat točan, to je bilo nevjerojatno. Mislim da će mi taj trenutak zauvijek ostati urezan u sjećanje.   O finalnom dvoboju sestara Williams nije imala ništa posebno za reći. - Možete li mi vjerovati da me uopće ne zanima? Nadam se da ovo ne zvuči kako je zazvučalo. Uvjerena sam da će biti još jedno veliko finale i sretna sam zbog obje. To je nešto doista posebno. Ono što su one postigle je nevjerojatno. To je nevjerojatna priča. Ja ću biti na letu prema kući, prema svojoj obitelji. Treba mi malo odmora. Gotova sam, tako da neću gledati meč - zaključila je Mirjana Lučić-Baroni, poželjevši Sereni Williams rušenje još jednog rekorda u subotu. Mirjanin put do polufinala Australian Opena, na kojem je izbacila treću i petu tenisačicu svijeta, Agnieszku Radwansku i Karolinu Pliškovu, bio je jedna od najvećih senzacija prvog Grand Slam turnira u sezoni na kojem je pokazala da još uvijek, na pragu 35. rođendana, može biti prijetnja i najboljim tenisačicama svijeta.