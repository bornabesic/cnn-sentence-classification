Monte Carlo, Barcelona, Madrid! Rafael Nadal nanizao je nova tri naslova na šljaci i još jednom potvrdio da zasluženo nosi naslov “kralja zemlje”. I dok je Masters 1000 u Monte Carlu i ATP 500 u Barceloni osvojio jubilarni deseti put, na Mastersu 1000 u Madridu morao se zadovoljiti “tek” petim naslovom, osvojenim u osmom finalu, prvom nakon što je 2015. izgubio od Murraya. “Mrtva” utrka s Đokovićem Kao i u Barceloni, suparnik u finalu bio mu je mladi Dominic Thiem (23), samo što je sada Austrijanac pružio mnogo jači otpor (6:7 (8), 4:6). – Slao mi je visoke lopte koje sam ja teško vraćao. Igrao sam pod velikim pritiskom, ali srećom sam u drugom setu na vrijeme napravio break i poslije zadržao kontrolu – otkrio je Nadal. Trijumfom u Madridu Španjolac se izjednačio s Novakom Đokovićem po broju osvojenih Mastersa, obojica ih imaju po 30. Sljedeći u toj konkurenciji je Roger Federer s 26, Andre Agassi ima 17 Mastersa, Andy Murray 14, dok je Pete Sampras u karijeri osvojio 11 Mastersa (kad je on igrao, bilo ih je manje). Kad su u pitanju turniri iz kategorije Masters 1000, zanimljiv je i podatak da počev od 2010. godine te turnire uglavnom osvajaju članovi tzv. velike četvorke: Đoković je u tom razdoblju osvojio 25 Mastersa, Nadal 15, Murray i Federer po 10, a svi ostali samo pet. Među “ostalima” su i dvojica Hrvata: Ivan Ljubičić 2010. osvojio je Indian Wells, a Marin Čilić 2016. Cincinnati. No, vratimo se Nadalu koji će 3. lipnja proslaviti 31. rođendan. Njemu je Madrid bio ukupno 72. ATP naslov u karijeri, a od toga je čak 52 osvojio – na zemlji. U karijeri je izgubio samo 34 susreta na zemlji, a pobijedio je u čak 381 pa ima fantastičan učinak od čak 91,8 posto pobjeda. U 2017. godini ima 15-0! Izgubio je samo dva od 32 seta. Sretnici koji se mogu pohvaliti da su Rafi oduzeli set na zemlji ove godine su Britanac Kyle Edmund u Monte Carlu i Talijan Fabio Fognini u Madridu. Može li Nadala itko zaustaviti? U 2017. mu nema premca – Ovaj dio sezone, počev od Monte Carla pa do Roland Garrosa, za mene je najemotivniji dio godine. Posebno uživam igrati pred španjolskom publikom – napomenuo je Rafa. Neki su pomislili da će – zbog loših iskustava od prošle godine kada mu se u Rimu pogoršala ozljeda – otkazati turnir u talijanskoj metropoli, ali to se ipak neće dogoditi. – Ako ne odem u Italiju, to neće biti jamstvo da ću biti u boljoj formi za Roland Garros. Lani sam pogriješio, ali sam to shvatio tek kasnije. Bio sam tada u Barceloni na pregledu i ondje su mi rekli da je zglob u redu, da mogu igrati. Ispostavilo se da je to bila loša odluka. No, sada je situacija drugačija, nemam nikakvih problema, nema ozljeda – kazao je Rafa koji je kao četvrti nositelj u prvom kolu Rima slobodan. Od ponedjeljka je četvrti tenisač svijeta (pretekao je Federera), no ne misli da je to previše važno uoči Roland Garrosa. – Biti četvrti ili peti, to mi ne znači puno. Roland Garros ne osvajate zato što ste prvi, četvrti ili peti, nego samo ako igrate dobro. U ovom trenutku situacija je jako dobra, zadovoljan sam i osvojenim trofejima i pruženim igrama. No, sada ću razmišljati samo o Rimu, a nakon toga ću se odmoriti nekoliko dana – najavio je Nadal. Iako je u karijeri, pa i ove godine, najveći broj pobjeda i naslova ostvario na zemljanoj podlozi, ne treba smetnuti s uma da je Španjolac ove sezone odigrao i tri finala na betonu, od čega je dva izgubio od Rogera Federera – na Australian Openu i u Miamiju. Upravo zbog toga Nadal je vodeći tenisač kad se uzmu samo rezultati u 2017. godini. Bježi Federeru skoro 700 bodova, dok je Đoković tek 16. na toj listi. 