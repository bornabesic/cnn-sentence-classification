Hrvatski košarkaški izbornik Aleksandar Petrović objavio je u srijedu širi popis s imenima 28  reprezentativaca i dvije zamjene za pripreme za Eurobasket koji se održava od 31. kolovoza do 17. rujna, a na popisu su svi hrvatski košarkaši koji igraju u NBA te Marko Popović.  "Popis je širok jer moram imati više opcija. Znamo da će Bender i Zubac igrati Ljetnu ligu koja završava 22.srpnja, a još ne znamo što su im klubovi pripremili nakon toga. Treba vidjeti i što će biti sa Žižićem i Bostonom. Imam u glavi idealnu postavu, no moram biti spreman za sve", rekao je na konferenciji za novinare izbornik Petrović, kazavši kako planira skratiti popis nakon turnira u Kini koji se održava od 19. do 23. srpnja. Među pozvanim igračima je i Marko Popović koji za reprezentaciju nije igrao šest godina te Mario Hezonja, igrač Orlando Magica, koji je najavio odmor od reprezentacije.  "Popović je rekao da želi igrati i već je počeo s pripremama. To me jako veseli, on je jako važan igrač za nas", objasnio je svoju odluku na konferenciji za novinare Petrović. Što se tiče Hezonje, Petrović je istaknuo kako nam takav igrač treba.  "Nismo razgovarali nakon njegove odluke da pauzira, ali stavio sam ga na popis jer nam takav profil igrača treba. Kada budem slagao popis za Eurobasket volio bih da on bude među 14 igrača. Oko 10. srpnja ću ga nazvati da vidim je li se njegova odluka promijenila. Neću ga tjerati na ništa, ali bilo bi mi drago da je s nama jer treba Hrvatskoj", rekao je hrvatski izbornik.  Pripreme za europsko košarkaško prvenstvo počinju 10. srpnja, a Hrvatsku će igrati prijateljske utakmice s Ukrajinom i Slovenijom. Na Eurobasketu Hrvatska će od 31. kolovoza do 17. rujna igrati u skupini C u rumunjskom Cluju. Suparnici su joj Rumunjska, Mđarska, Češka Španjolska i Crna Gora, a prvu utakmicu igra 1. rujna  protiv Mađarske.  Širi popis za pripreme za Eurobasket: Roko Leni Ukić, Marko Popović, Toni Katić, Dominik Mavra, Luka Božić, Luka Babić, Krunoslav Simon, Mario Hezonja, Bojan Bogdanović, Domagoj Bošnjak, Ivan Ramljak, Filip Krušlin, Marko Tomas, Marin Rozić, Nik Slavica, Dario Šarić, Dragan Bender, Željko Šakić, Tomislav Zubčić, Hrvoje Perić, Damjan Rudež, Miro Bilan, Darko Planinić, Ante Žižić, Ivica Zubac, Luka Žorić, Ivan Buva, Josip Sobin