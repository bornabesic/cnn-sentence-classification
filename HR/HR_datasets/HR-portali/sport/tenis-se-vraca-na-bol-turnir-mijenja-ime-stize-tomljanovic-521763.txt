Od 5. do 11. lipnja Bol će opet postati centar profesionalnog ženskog tenisa i vrhunske zabave, a nastavno na pokroviteljstvo Vlade RH i Hrvatske turističke zajednice - glavnog sponzora događaja, umjesto WTA Bol Open, od ove godine turnir se održava pod službenim nazivom WTA Croatia Bol Open. Objava službene liste igračica bit će 15. svibnja, a izgledan je dolazak i Ajle Tomljanović. Uz Općinu i TZ Bol te hotele BlueSun ove godine generalni partner događaja biti će Hrvatska turistička zajednica, te se obitelji sponzora pridružila i naftna kompanija INA kao zlatni sponzor predstojećeg WTA turnira. Preporuka je Europske komisije da sportski i zabavni događaji trebaju dati dodatnu vrijednost i zajednici u kojoj se odvijaju, a kako se ovaj projekt ujedno uklapa i u Nacionalnu strategiju razvoja turizma u kategoriji receptivnog sportsko-turističkog poduzetništva prirodan je slijed generalno pokroviteljstvo HTZ-a. Osim što promovira sport na najvišem nivou te obogaćuje turističku ponudu u predsezoni, cjelokupan prihod od ulaznica turnira bit će doniran dobrovoljnom vatrogasnom društvu Bol za izgradnju objekta prijeko potrebnog za normalno funkcioniranje društva.  Prva lista igračica bit će objavljena u ponedjeljak 15. svibnja no svoj dolazak već su najavile najbolje domaće tenisačice, i to Ana Konjuh što će u konačnici ovisiti o ishodu njenih mečeva na Roland Garrosu, zatim Jana Fett, Petra Martić i Tena Lukas. Iako je zatražila australsko državljanstvo procedura je još uvijek u tijeku stoga bi i Ajla Tomljanović u Bolu mogla braniti boje hrvatske zastave. U egzibicijskom meču, posljednjeg dana turnira naša najtrofejnija tenisačica i izbornica Fed Cup reprezentacije Iva Majoli nakon 20 godina zaigrat će protiv Martine Hingis.   Croatia Bol Open jedini je WTA turnir u jugoistočnoj Europi kojim se želi naglasiti i značaj tenisa kao jednog od najcjenjenijih ženskih sportova, ali i staviti u fokus snagu žene, njenu ustrajnost i predanost u postizanju vrhunskih rezultata.  Uz atraktivan sportski, turnir je prošle godine obilježio i bogat zabavni program te se i ove godine očekuje dolazak poznatih domaćih i stranih glazbenika na Brač.    