Iskustvo se pokazalo važnijim od mladosti. Naš veteran Ivo Karlović (38) u prvom je kolu Roland Garrosa pobijedio 20 godina mlađeg Grka koji je stigao iz kvalifikacija Stefanosa Tsitsipasa, 202. tenisača svijeta, sa 7:6 (5), 7:5, 6:4. U drugom kolu Ivo ide na Argentinca Horacia Zeballosa (64.), kojega je u siječnju dobio na Australian Openu. Ove godine ćemo u konkurenciji parova na Otvorenom prvenstvu Francuske imati čak osam predstavnika. Parove igraju i Ana Konjuh (s Poljakinjom Linette) i Donna Vekić (s Rumunjkom Cirsteom) koje inače rijetko nastupaju u dublu, ali ne i Marin Čilić i Borna Ćorić. Mirjana Lučić-Baroni zaigrat će s Njemicom Petković, a Darija Jurak će imati svoju stalnu partnericu Anastasju Rodjonovu, Australku ruskog podrijetla. Kod muških imamo Ivana Dodiga (sa Španjolcem Granollersom), Matu Pavića (s Austrijancem Marachom), Nikolu Mektića (s Amerikancem Bakerom) i Antonija Šančića (sa Srbinom Lajovićem). Roland Garros je, naravno, i dobra prilika za predstavljanje novih modnih trendova u sportskom odijevanju. Ivo Karlović tako je pokazao nove tenisice na kojima piše The Doctor, Borna Ćorić će predstaviti novu kolekciju marke Nike, a Marin Čilić, koji je s još nekim sportašima među kojima su bila i braća Karabatić sudjelovao na dobrotvornoj priredbi u Parizu, kolekciju marke Fila. Tenisu se uspješno vratila Čehinja Petra Kvitova kojoj je sredinom prosinca prošle godine provalnik razrezao lijevu ruku u njezinoj kući u Prostejovu. Ona je u prvom kolu pobijedila Amerikanku Juliju Boserup sa 6:3, 6:2. - Zadovoljstvo mi je biti ovdje. Drago mi je da sam se tenisu vratila baš u Roland Garrosu. Hvala svima koji su mi pomogli da što bezbolnije prođem kroz ovo teško razdoblje. Sve je moguće kada imate srce, kad vjerujete. Nije mi toliko bitno kako sam igrala, nisam mnogo ni trenirala, samo dva-tri tjedna, sretna sam što sam se vratila i pobijedila - kazala je 27-godišnja Kvitova, u ovom trenutku 16. tenisačica svijeta. Tenis se igra i izvan Roland Garrosa, u nedjelju su dvojica naših tenisača igrala finala manjih turnira. No, obojica su i izgubila. Viktor Galović, koji se u Italiji borio za četvrti naslov na Futuresima, poražen je od Ekvadorca Gonzala Escobara sa 1:6, 2:6, dok je mladi Nino Serdarušić, u borbi za prvi naslov, u Doboju predao (kod 1:3) Talijanu Fabriziu Ornagu.