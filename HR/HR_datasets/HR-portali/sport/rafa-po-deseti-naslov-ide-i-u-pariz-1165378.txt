Rat u kući, tako otprilike izgleda dan španjolskoga nogometnoga Clasica Real Madrid – Barcelona u obitelji Nadal. I dok je stric Miguel Angel, bivši proslavljeni igrač Barce, u nedjelju slavio Rakitića i Messija, nećak Rafa, jedan od najvećih tenisača u povijesti, s grčem u želucu gledao je kako njegov Real Madrid nemoćno posrće u utakmici godine. Prestigao Vilasa No Rafa Nadal bio je te nedjelje neusporedivo veći od omiljenih galacticosa ispisujući tenisku povijest kao prvi tenisač s dvoznamenkastim brojem titula na nekom od turnira iz serije Masters. Rafa je, osvojivši Monte Carlo deseti put (u finalu svladao sunarodnjaka Ramosa), postao istodobno najuspješniji igrač na zemljanoj podlozi s nevjerojatnih pedeset naslova, odvojivši se od legendarnoga Argentinca Guillerma Vilasa, koji ih ima 49. Izgubio samo od Đokovića Nadal je osvojio u Monte Carlu čak osam uzastopnih naslova, od 2005. do 2012. godine, a devetu titulu osvojio je prošle godine. Izgubio je u Kneževini samo jedan finale, 2013. godine od Novaka Đokovića. Rafa ne samo da drži rekord Open Ere s deset naslova na istome turniru nego nitko osim njega nije osvojio ni devet titula u istome gradu, poput Nadala u Barceloni i Roland Garrosu. Za usporedbu, Vilas je osvojio turnir u Buenos Airesu osam puta kao i Roger Federer turnir na travnatoj podlozi u njemačkom Halleu. Naravno da su Nadala odmah u Monte Carlu zaskočili s pitanjem: hoće li i Roland Garros ove godine postati ‘jubilarac’ i deseti put se pokloniti kralju šljake? – Sljedeći korak nije Roland Garros, nego Barcelona – uzvratio je Nadal i dodao: – Nikad ne doživljavam turnire u Monte Carlu, Barceloni, Rimu i Madridu kao pripremu za Pariz. I ti su mi turniri i te kako važni, oni su pravi kao i Roland Garros! Jako sam uzbuđen što ću i ove godine nastupati u Barceloni, a nakon toga idem kući u Madrid, pred domaću publiku. Rafa će na putu prema desetoj tituli u Barceloni najvećega suparnika imati u prvom tenisaču svijeta Andyju Murrayu. A kad je Rafa već tamo, u srijedu ga stric možda odvede do Nou Campa na sraz Barcelona – Osasuna. I ‘vadi mu mast’ Messijevom čarolijom... >>Čilić ostao osmi igrač svijeta, Nadal opet u Top 5 