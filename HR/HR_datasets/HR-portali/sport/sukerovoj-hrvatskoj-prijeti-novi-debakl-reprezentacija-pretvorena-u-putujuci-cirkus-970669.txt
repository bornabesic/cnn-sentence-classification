HRVATSKA 27. svibnja u Los Angelesu od 16.30 po našem vremenu igra utakmicu protiv Meksika. Atraktivan protivnik u još atraktivnijem okružju i na stadionu kapaciteta 90 tisuća gledatelja. Zvuči sjajno, ali zapravo je potpuno suprotno. Reprezentativci pretvoreni u bankomate, reprezentacija u cajku na vašaru Kao što su velike zvijezde hrvatskog nogometa odrađivale ulogu bankomata za velikog gazdu hrvatskog nogometa, tako je pod njegovim namjesnikom u fotelji predsjednika HNS-a, reprezentacija degradirana u trećerazrednu cajku, koja Šukerov budžet krpa gažama na egzotičnim vašarima, nastupajući tamo češće čak u C ili D varijanti, nego u rezervnoj i usput redovno dobivajući porcije. Nova slijedi za deset dana u Kaliforniji.  Nitko ne želi i ne može ići u akciju popravljanja Šukerovog budžeta na drugom kraju svijeta Hrvatska nogometna parodija Harlem Globetrottersa svoj vrhunac doživjet će na stadionu Los Angeles Memorial Coloseum, gdje za Hrvatsku neće igrati glavni igrači iz inozemstva, ali ni oni iz Rijeke i Dinama, dva najbolja kluba HNL-a. Razlog je što se za vikend, kada je dogovorena prijateljska utakmica s Meksikom u SAD-u, u Europi još itekako igraju ključne službene utakmice. Konkretno, tada je zadnje kolo sezone u HNL-u i Serie A, dok će prvenstva u preostale četiri najjače lige tek završiti. Dva ključna igrača reprezentacije (Modrić, Mandžukić) i onaj koji će to postati (Kovačić) tjedan dana nakon revije u Los Angelesu igraju finale Lige prvaka i naravno da prije utakmice sezone neće ići u akciju popravljanja Šukerovog budžeta na drugom kraju svijeta. Bolje bi bilo da su ostali doma i snimali reklamu za Konzum Igrače koji odlaze na takve ekskurzije mrcvari se užasno dugim putovanjima, revijalne utakmice koje tom prilikom igraju ne mogu reći ništa o njihovim kvalitetama ili iznjedriti novo lice, niti pridonose uigranosti ekipe kao cjeline: Jer igra se u momčadima bez prvotimaca, sklepanima na brzinu i za jednokratnu upotrebu, samo da se zadovolji potpis na ugovoru kojim se organizator obavezao HNS-u platiti 100 ili 200 tisuća dolara. Tako da interkontinentalne verzije snimanja reklama za Konzum nemaju nikakvu vrijednost. Ova posebno, jer samo dva tjedna kasnije, prava reprezentacija Hrvatske opet na drugom kraju svijeta, na Islandu, igra ključnu utakmici kvalifikacija za Svjetsko prvenstvo. Ovo nije nogometna reprezentacija Hrvatske, nego grupa građana s hrvatskim državljanstvom obučena u dresove s kockastim uzorkom Ono što je daleko prikladnije nazivati grupom građana s hrvatskim državljanstvom obučenom u dresove s kockastim uzorkom, nego nogometnom reprezentacijom Hrvatske, za sitne pare (u kontekstu predalekog puta, troškova i organizacije) potuca se od Kine, preko Estonije, do Kalifornije, gdje igra potpuno nebitne i nepotrebne utakmice u do sprdnje šarenom sastavu. Što je pri tome također važno, te utakmice od nejakih protivnika gubi, koji se nakon toga hvale kako su pobijedili "jednu Hrvatsku", što će Kinezima i Estoncima ostati najveći uspjeh karijera. To što nisu pobijedili globalne zvijezde te reprezentacije, nego njihove druge, treće i četvrte zamjene, malo koga je briga. Nogometni svijet ionako se napaja na mitovima i legendama. Pa sjećate se kako je Bilić na izborničkom debiju 2006. pobijedio "aktualne svjetske prvake"? To što je od 23 igrača Italije, koji su dva mjeseca ranije u Berlinu uzeli zlato, protiv Hrvatske nastupio tek treći golman Azzura, nitko nikada neće spomenuti. Hrvatski nogometni oci stasali pod Tatinom kapom rasprodaju ugled reprezentacije Hrvatske Rasprodaja ugleda. To je fraza kojom se označava nepotrebno rasipanje mukotrpno i godinama građenog statusa i rejtinga. A upravo to rade hrvatski nogometni oci stasali pod Tatinom kapom kada ugovaraju gaže poput nabrojanih i one koja nas čeka za deset dana. Jer za razliku od kuće, gdje su čak i najveći slijepci progledali i shvatili u kakvom je stanju ovdašnji nogomet i kako se savez i reprezentacija vode i ekipiraju, hrvatski nogomet u svijetu još uživa veliki ugled, kao i predsjednik nogometnog saveza. Strancima je Šuker još uvijek Zlatna kopačka i nekadašnji napadač Reala, a ne lik koji nasmijan pozira na grobu ratnog zločinca ili onaj koji iz aviona krade novčiće ili onaj koji pristaje biti lutka na koncu osobe optužene za teški kriminal. Ili predsjednik nogometnog saveza koji u pet godina nije riješio nijedan od brojnih i kroničnih problema koji nogomet u zemlji tište. Skupljanje igrača po Lokomotivi, Slavenu i Zaprešiću za ekskurziju i porciju u LA-u Ali porazima od nogometnih patuljaka i izglednim porazom od jakog Meksika, taj se ugled nogometne Hrvatske u svijetu ruši. A doma, gdje ga ionako nije previše ostalo, skupljanje igrača po Lokomotivi, Slavenu, Osijeku i Zaprešiću, kako bi se napunio avion za ekskurziju i porciju u LA-u, pokazuje koliko je HNS ugledan. Kada smo kod navedenog "selekcioniranja" reprezentacije za jednokratnu upotrebu, još nešto pokazuje kakav je zapravo ugled HNS-a i autoritet "izbornika" Čačića. Jer navedeni klubovi, oduševljeni time što su im igrači senzacionalno postali reprezentativci, hvale se time po društvenim mrežama, objavljujući popis danima prije onog kojem je to posao. Usporedite imena reprezentativaca Hrvatske za jednokratnu upotrebu s onim meksičkim Bez ikakve namjere za podcjenjivanjem Lovre Majera, Ivana Šunjića, Denisa Kolingera, Nikole Katića, Antuna Markovića, Jakova Filipovića ili Mile Škorića, koji su izgledni reprezentativci Hrvatske na utakmici s Meksikom u Los Angelesu, usporedite njihova imena i klubove za koje igraju, s ovdje u tweetu priloženim ili na dnu teksta ponovljenim imenima i klubovima igrača koji će protiv njih jurišati za deset dana. Istina je da na tom susretu međusobno neće igrati imena i klubovi, ali podsjećamo na nešto što ste možda u sveopćem zasićenju nogometom i nogometnim vijestima zaboravili. Hrvatsku je na SP-u prije manje od tri godine, iako je igrala u najjačem sastavu, Meksiko pregazio u zadnjem susretu skupine i zaslužio pobijediti daleko uvjerljivije od konačnih 3:1. Ugledna Hrvatska tim će porazom ispasti sa SP-a već nakon skupine, a "Reprezentacija meksičke lige", kako su ovdašnji nogometni sveznadati podcjenjivali Meksiko, ispast će u osmini finala golom primljenim tek na kraju sudačke nadoknade od kasnije brončane Nizozemske. Meksiko je najjaču Hrvatsku razbio na SP-u, što će tek u najjačem sastavu napraviti ŽNJ Hrvatskoj Za deset dana, "ŽNJ" Hrvatsku čeka najjači i nabrijani Meksiko i to na domaćem terenu. Los Angeles nije samo po imenu hispanski, a na tribinama Memorial Coloseuma vidjet ćete i čuti 90 tisuća Meksikanaca s obje strane graničnog zida. Osim pakla na tribinama i u zraku, Hrvatsku dočekuje reprezentacija u naponu snage i na početku natjecateljske sezone, kojoj su Hrvatska, kao i Irska četiri dana kasnije, generalke za tri ključne akcije koje slijede: kvalifikacijske utakmice za SP početkom lipnja protiv Hondurasa i SAD-a (u skupini u kojoj je Meksiko vodeći nakon četiri kola i skorim pobjedama praktično bi osigurao plasman u Rusiju), zatim u drugom dijelu mjeseca Kup konfederacija i konačno u srpnju Gold Cup s srednjoameričkim reprezentacijama. Reprezentacija i trener sredine HNL-a ne mogu računati na milost jer meksički izbornik na ovoj utakmici dijeli dresove pred odlučujuće akcije Reprezentacija sredine tablice HNL-a i njen trener, koji je najveći dio karijere proveo u klubovima tog ranga, pri tome ne mogu očekivati na milost ili tankiranje nakon što Meksikanci zabiju par golova, jer protiv Hrvatske izbornik Juan Carlos Osorio "dijeli dresove" za navedene važne akcije i nakon ove prijateljske utakmice, priloženi popis se s 32 skraćuje na 23 imena. Meksiko, popis igrača za prijateljsku utakmicu s Hrvatskom 27. svibnja u Los Angelesu: Golmani: Jesus Corona (Cruz Azul), Guillermo Ochoa (Granada), Alfredo Talavera (Toluca) Braniči: Oswaldo Alanis (Chivas), Nestor Araujo (Santos Laguna), Raul Lopez (Pachuca), Rafael Marquez (Atlas), Hector Moreno (PSV Eindhoven), Diego Reyes (Espanyol), Luis Reyes (Atlas), Carlos Salcedo (Fiorentina) Veznjaci: Jonathan dos Santos (Villarreal), Jesus Dueñas (Tigres), Andres Guardado (PSV Eindhoven), Erick Gutierrez (Pachuca), Elias Hernandez (Leon), Jesus Hernandez (Pachuca), Hector Herrera (FC Porto), Miguel Layun (FC Porto), Jesus Molina (Monterrey), Orbelin Pineda (Chivas) Napadači: Javier Aquino (Tigres), Jesus Manuel Corona (FC Porto), Jurgen Damm (Tigres), Giovani dos Santos (LA Galaxy), Marco Fabian (Eintracht Frankfurt), Jesus Gallardo (Pumas UNAM), Javier Hernandez (Bayer Leverkusen), Raul Jimenez (Benfica), Hirving Lozano (Pachuca), Oribe Peralta (Club America), Carlos Vela (Real Sociedad)