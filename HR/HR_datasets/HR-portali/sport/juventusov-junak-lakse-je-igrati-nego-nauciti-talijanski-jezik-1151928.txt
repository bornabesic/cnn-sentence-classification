Mladi hrvatski reprezentativac Marko Pjaca hit je u nogometnoj Italiji, piše Gazzetta dello Sport i nastavlja: Svi ga traže, svatko želi njegov autogram ili selfie s njim, a Pjaca se samo smješka i ne čini se previše iznenađenim cijelom zbrkom koja je nastala oko njega. Ovaj mladić kao da je predvidio sve, kao da je njegova magična večer u Ligi prvaka bila unesena u ugovor s Juventusom, prenosi Goal. Ugovor je potpisao nakon Europskog prvenstva i malo prije negoli je mogao uživati u ljetnim praznicima. Za mladića od 21 godine, poprilično je siguran u sebe. Razumije pitanja na talijanskom, ali preferira odgovarati na engleskom, iz toga su u Gazzetti zaključili da je perfekcionist. Je li sanjao o noći poput te u Ligi prvaka? - Mislim da je to bila savršena noć za moj prvi gol za Juventus. Jako sam sretan i nadam se da je ovo tek prvi u nizu koji ću zabiti u Juveovom dresu - rekao je Marko Pjaca. Hoće li se stvari sada promijeniti? - Ne znam hoće li se što promijeniti sada, samo moram nastaviti jako raditi na svakom treningu i u svakoj utakmici. A trener je šef, moram učiniti ono što on kaže. Trudim se svaki dan i želim da bude sretan zajedno sa mnom i suigračima, ali i našim navijačima - dodao je Pjaca. Što trener očekuje od vas? - Došao sam u novi klub, novu ligu i naravno da mi treba vremena da se prilagodim. Mislim da trener najviše misli na to kada od mene traži da se 'probudim'. Napredujem, učim puno, treniram jako i mislim da mogu još puno napredovati. Pjaca je Talijanima otkrio i omiljeno mjesto u momčadi i u kojem dijelu igre ima najviše prostora za napredak: - Mogu igrati u sredini i na desnoj strani, ali lijeva strana mi je najdraža. Ima mnogo stvari u kojima mogu napredovati, možda je tu obrana na prvom mjestu. Je li možda pala kakva oklada sa sunarodnjakom Mandžukićem zbog prvog gola?  -Ne znam, vidjet ćemo, možda izađemo i proslavimo malo - podvukao je Pjaca. Šaljivo je objasnio probleme s talijanskim jezikom: - Lakše je igrati nego naučiti talijanski jezik. Suigrači o njemu govore posebnim tonom, a što to znači za njega: - To mi je vrlo bitno, stvarno je motivirajuće znati da tako veliki igrači vjeruju u mene i to me tjera da budem sve bolji i bolji - završio je Marko Pjaca i obećao da će za idući intervju mnogo bolje naučiti talijanski jezik. >>Pjaca je prvi gol za Juventus proslavio kao i posljednji za Dinamo 