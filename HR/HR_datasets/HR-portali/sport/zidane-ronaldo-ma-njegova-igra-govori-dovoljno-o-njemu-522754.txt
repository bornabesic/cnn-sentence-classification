Bila je ovo savršena utakmica, imamo veliku prednost pred uzvrat, ali još ništa nije gotovo. Atletico je dobra momčad, ali mi smo više zaslužili ovu pobjedu. U prvenstvu smo imali prilika, ali je Oblak bio savršen, no danas su lopte na našu sreću ulazile u mrežu. Ponavljam, imamo sjajnu prednost, no nismo još u finalu, pred nama je nova utakmica, rekao je nakon velike pobjede u polufinalu Lige prvaka Cristiano Ronaldo. Njegov Real pobijedio je u gradskom derbiju Atletico 3-0, a sva tri gola zabio je najbolji igrač 'kraljeva' Ronaldo. - Cristiano? Ma on govori dovoljno sam za sebe. Zabili smo tri gola, nismo primili niti jedan, no čeka nas još 90 minuta i dok sudac ne odsvira kraj, nije gotovo. Ponosan sam na svoje igrače - rekao je Zinedine Zidane. Karim Benzema nije zabio, no ni ne treba dok je Ronaldo u ovakvoj formi. - Pokazali smo da smo najbolji, a Cristiano je kao i uvijek bio odličan. Fantastičan je igrač i uvijek pomaže momčadi kad zatreba. Momčad je odigrala iskusno, a najvažnije nam je bilo da ne primimo gol kod kuće - rekao je Benzema. 