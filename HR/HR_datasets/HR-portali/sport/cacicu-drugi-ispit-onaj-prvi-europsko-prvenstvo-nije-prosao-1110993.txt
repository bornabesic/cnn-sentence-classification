Od rujna do rujna, godinu dana Ante Čačić je na klupi Hrvatske. Stigao je nakon što je u rujnu prošle godine smijenjen Niko Kovač, koji je “nulom” u Azerbajdžanu i porazom od Norveške doveo u pitanje odlazak “kockastih” na Euro u Francuskoj. Čačić je stigao nekako iz sjene, bilo je malo onih koji su mu davali neke ozbiljnije šanse. Bilo je teško vjerovati da trener Lokomotive može postati izbornik Hrvatske, ali to “teško” bilo je samo za one koji misle da žive negdje drugdje. Na krilima Zdravka Mamića, gospodara hrvatskog nogometa, Čačić je postavljen na klupu i s puno sumnji, koje još uvijek nije odagnao, krenuo misiju svog života. Mamić postavio sve izbornike Prve korake, bez velikih promjena, prošao je uspješno, donio Hrvatskoj domaću pobjedu protiv Bugarske i gostujući protiv Malte, što je značilo da smo na Euru. Nije Čačić napravio neke revolucionarne kadrovske promjene u odnosu na Kovača... Maknuo je njegova ljubimca Danijela Pranjića, u reprezentaciju odmah gurnuo Josipa Pivarića, vratio je Nikolu Kalinića. Sve su to bile manje promjene, kostur reprezentacije ostao je isti. On se ne mijenja bez obzira tko bio izbornik. Vrlo brzo je Čačić shvatio što mora raditi s ključnim igračima, znao je da je za Kovača bilo pogubno tjeranje discipline prema igračima, koji mjesečno zarađuju nevjerojatne iznose i reprezentacija im služi kao mali ispušni ventil u kojem daju sve od sebe na terenu. Ali, ne daju na sebe. – Čačić nam je donio mir i povjerenje. Bilo je puno negativnosti oko reprezentacije kad je on došao, no s njim smo reagirali dobro i pokazali što možemo napraviti – objasnio je još u veljači za Fifu najbolji hrvatski igrač Luka Modrić. Izbornik se grozio i još uvijek se grozi kad mu se spomene odnos s Mamićem i ta priča da ga je on ustoličio. Premda, sam Mamić je priznao da je postavljao sve izbornike. – Iznimno sam ponosan na svoj trenerski put, sadašnji sam status ponajprije zaslužio poštenim radom. Neprestano sam se dokazivao. Nikada iza sebe nisam imao nekakav lobi. Istina, u trenutku odabira izbornika, etabliranih slobodnih trenera nije bilo previše. Naravno da mi kao izborniku smeta nepovjerenje, zločestoća i jal, negativna energija oko reprezentacije. Želio bih da hrvatska reprezentacija ponovno bude kohezijski faktor, da se navijači uzdignu s razine klubaštva i budu svi za Hrvatsku. I svjestan sam da mene na poziciji izbornika može držati samo pozitivan rezultat. A ne Zdravko Mamić – u jednom od brojnih intervjua kazao je Čačić. U pripremama za Euro Čačić se obračunao s Dejanom Lovrenom, eliminirao ga iz reprezentacije. Zagrijavao ga je u Budimpešti “dva dana”, nije mu dao ni minute na utakmici s Mađarskom. Slučajnost ili ne, Lovren je bio jedan od svjedoka u istrazi koju USKOK vodi protiv Mamića, upućeni kažu da je izbacivanje iz reprezentacije bila poruka. Čačić se ‘bavio’ i politikom Glavni Čačićev ispit bio je Euro. Hrvatska je bila hit, nogometne predstave u skupini bile su odlične, Ante Čačić dobio je satisfakciju, ozračje u reprezentaciji bilo je sjajno. Uvijek je tako kada te rezultat ide. Ali, onda je stigao Portugal, izbornik je “prespavao” utakmicu, a Hrvatska je otišla kući već nakon osmine finala. Nekoliko mjeseci kasnije Luka Modrić, novi kapetan Hrvatske, odaslao je jasnu poruku Čačiću na HNS-ovoj televiziji. – Za mene je Euro bio neuspjeh. Odigrali smo dobar Euro, ali rezultatski to nije bilo uspješno – kazao je Modrić. A Čačić se nakon Eura obračunavao sa svim kritičarima, okrenuo je priču i za neuspjeh optuživao politiku, huligane, ove, one, obračunavao se s “orepićima” i “ostojićima”. Pokazao je tamnu stranu svog karaktera, ali nije stao pred ogledalo i popričao sam sa sobom. Sada je Čačić pred novim izazovom, Hrvatsku treba odvesti na Svjetsko prvenstvo. Turska, Island, Ukrajina, Finska i Kosovo nisu bezazleni rivali, ali Hrvatska je favorit broj jedan, najbolja selekcija s najboljim igračima. Kvalifikacije za Rusiju Čačićev su ispit broj dva, onaj prvi (Euro) nije prošao. 