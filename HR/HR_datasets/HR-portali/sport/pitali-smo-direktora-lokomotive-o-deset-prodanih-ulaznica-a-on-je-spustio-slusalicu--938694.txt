Foto: Dalmatinski portal, Hina UTAKMICA Lokomotive i Splita, u posljednjem kolu prvog dijela prvenstva, mogla bi ostati upisana u anale kao najslabije posjećena utakmica HNL-a ikad. Nakon što je u prijenosu na televiziji objavljeno da susret prati sto gledatelja, novinarima na stadionu bilo je jasno da brojka nije precizna. Pitali su blagajnicu, a ona im je kazala da je prodala - deset ulaznica. Po maglovitom i hladnom vremenu Lokomotiva je u Kranjčevićevoj ulici pobijedila 3:0. Jutros smo pokušali dobiti službenu potvrdu iz Lokomotive o broju prodanih ulaznica, ali i nakon nekoliko poziva nitko u klubu nije nam mogao dati potrebne informacije. Direktor Denis Gudasić na pitanje Indexa o prodanim ulaznicama spustio je slušalicu. Prošle sezone utakmicu Zagreba i Osijeka pratilo je 16 gledatelja, no HNL je dočekao novi crni rekord. Barem neslužbeni, jer na stranicama Prve HNL stoji kako je susret Lokomotive i Splita jučer pratilo 138 gledatelja. No, pitanje koje smo postavili klubu odnosi se na broj prodanih ulaznica, a ne na zbroj gledatelja, prijatelja i članova kluba te uzvanika iz svečane lože.  Lokomotiva bez gledatelja, Split nešto bolji Kad vidimo porazne brojke Filijale, nije čudno da je klub s Kajzerice posljednja momčad lige po posjećenosti nakon prvog dijela sezone. U 10 utakmica ''kod kuće'' Lokose je gledalo 5732 gledatelja, što je u prosjeku tek 573 po utakmici. U gostima su utakmice Lokomotive dvostruko posjećenije, pa ih je tako u deset odigranih kola gledalo 16161 gledatelja, u prosjeku 1616 po susretu. Ukupno, 20 utakmica Lokomotive ove jesni pogledalo je 21893 gledatelja ili po susretu 1094. Još jedan klub bez navijača, RNK Split, tek je nešto popularniji od zagrebačke momčadi. Radnike je na Parku mladeži ove jeseni pogledalo 7741 gledatelj, 774 po susretu. U gostima je utakmice Splita gledalo 18132 (1813), a ukupno 25873 (1293).  Hajduk uvjerljivo najgledaniji, odmah iza Dinamo i Rijeka Očekivano, najpopularniji klub što se tiče posjećenosti je Hajduk. Bijele je na Poljudu u 10 domaćih susreta gledalo 103533 gledatelja, što znači 10353 gledatelja po utakmici. U gostima je ta brojka upola manja. 10 utakmica Hajduka uživo je pratilo 41849 gledatelja (4184). Ukupno, utakmice Hajduka ove jeseni je pogledalo 145382 gledatelja (7269). Modri gledaniji u gostima nego kod kuće Dinamo je odmah iza Hajduka. Domaće utakmice Modrih na Maksimiru je pratilo 33813 gledatelja (3381). U gostima Modri očekivano imaju više publike nego kući. Deset utakmica Dinama pogledalo je 65107 gledatelja (6510). Ukupno, prvaka Hrvatske ove polusezone gledalo je 98920 ljudi (4946). Rijeka je treća po gledanosti. Jesenskog prvaka na Rujevici je pogledalo 42656 gledatelja (4265). U gostima ih je gledalo 32410 (3241), što ukupno iznosi 75066 (3753). Ukupan broj gledatelja po klubovima u prvih 20 kola prvenstva 2016./17.                    KOD KUĆE                          U GOSTIMA                       UKUPNO 1.	Hajduk	103533 / 10 = 10353	  41849 / 10 = 4184	     145382 / 20 = 7269 2.	Dinamo	33813 / 10 = 3381	  65107 / 10 = 6510	         98920 / 20 = 4946 3.	Rijeka	42656 / 10 = 4265	  32410 / 10 = 3241	         75066 / 20 = 3753 4.	Osijek	30458 / 9 = 3384	          27067 / 11 = 2467              57525 / 20 = 2876 5.	Istra 1961  15772 / 10 = 1577	  22162 / 10 = 2216	         37934 / 20 = 1896 6.	Cibalia	16241 / 10 = 1624	 18656 / 10 = 1865	         34897 / 20 = 1744 7.	Inter	7565 / 10 = 756	         18366 / 10 = 1836	         25931 / 20 = 1296 8.	Slaven	11150 / 11 = 1013         14751 / 9 = 1639	         25901 / 20 = 1295 9.	Split	 7741 / 10 = 774	         18132 / 10 = 1813	         25873 / 20 = 1293 10.	Lokomotiva	5732 / 10 = 573	 16161 / 10 = 1616	         21893 / 20 = 1094   Tablice vam donosi SofaScore - rezultati uživo