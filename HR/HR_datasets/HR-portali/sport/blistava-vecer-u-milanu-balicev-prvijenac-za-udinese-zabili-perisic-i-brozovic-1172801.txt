Nogometaši Crotonea sjajnom su završnicom sezone uspjeli osigurati ostanak u prvoj talijanskoj ligi, oni su 3-1 (2-1) pobjedom na domaćem terenu protiv Lazija stigli do 17. pozicije na ljestvici, a za takav rasplet na ruku im je išao i 1-2 (0-0) poraz Empolija na gostovanju kod Palerma, pa se na putu u Serie B ranije otpisanim Pescari i Palermu pridružio Empoli. Crotone je u prvih 29 kola osvojio samo 14 bodova, ali je u posljednjih devet osvojio čak 20 i na kraju sezonu okončao sa 34 boda, dva više od Empolija koji je posrnuo u drugoj polovici sezone. Momčad s Kalabrije povela je protiv Lazija sa 2-0 golovima Nalinija (14) i Falcinellia (22), na 2-1 smanjio je Immobile (26-11m), ali Lazio je u završnici prvog poluvremena ostao bez isključenog Bastosa (43), a domaći su to iskoristili i drugim golom Nalinija (60) stigli do nedostižnih 3-1. Od tog se trenutka u Crotoneu osluškivalo što se događa u Palermu gdje Empoli nikako nije uspijevao povesti protiv otpisanog domaćina. Štoviše, Palermo je preko Nestorovskog (76) i Brune Henriquea (84) stigao do vodstva od 2-0 da bi Krunić (87) samo ublažio poraz Empolija. U rezultatski nevažnoj utakmici u Milanu Inter je svladao Udinese sa 5-2 (3-0), a tri pogotka postigli su hrvatski igrači. Ivan Perišić i Marcelo Brozović bili su strijelci za Inter, dok je Andrija Balić postigao svoj prvijenac u Serie A. Osim gola za 2-0 u 18. minuti, Perišić je i asistirao Brozoviću za 3-0 u 36., te Ederu za 4-0 u 54. nakon čega je izašao iz igre u 56. Balić je smanjio na 4-1 lijepim golom sa 20-ak metara u 76. minuti. Brozović i Balić odigrali su po svih 90 minuta za svoje momčadi, dok Stipe Perica nije konkurirao za nastup u momčadi Udinesea.   Inter je prvenstvo završio na sedmom mjestu sa 62 boda, dok je Udinese 13. sa 45 bodova. Svih 90 minuta za Pescaru, koja je odigrala 2-2 na gostovanju kod Fiorentine odigrao je Robert Murić, dok su Milan Badelj, Nikola Kalinić i Hrvoje Milić ostali na klupi "viola". Fiorentina je sa 60 bodova zauzela osmo mjesto, dok je Pescara sa 18 posljednja.