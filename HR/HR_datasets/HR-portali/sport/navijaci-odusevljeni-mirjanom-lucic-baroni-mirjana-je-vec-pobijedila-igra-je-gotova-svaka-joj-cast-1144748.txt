Veliki trijumf Mirjane Lučić-Baroni na Australian Openu oduševio je hrvatske ljubitelje tenisa. Nakon što je nadjačala petu tenisačicu svijeta, Čehinju Karolinu Pliškovu, očekuje ju prava poslastica - polufinalni ogled sa velikom Amerikankom Serenom Williams. Bit će to i novi trenuci uživanja za njezine navijače koji su joj odaslali brojne poruke potpore.  - Mirjanu Lučić gledao sam još tamo 90-ih kad je u "mom" Bolu osvojila WTA turnir kao tinejdžerka i kada su svi mislili kako joj ništa ne može stati na put. Što je kasnije bilo, znamo... - poručio je Ante s Brača i dodao: - Zadnji put sam je uživo gledao 2010., bilo je to nekoliko tisuća kilometara dalje, na US Openu u New Yorku. Igrala je protiv 4. nositeljice, Srpkinje Jelene Janković. Na momente je izgledala kao svjetska top igračica, do te mjere sam bio ushićen da nisam bio siguran pretjerujem li, nije li to ipak samo kombinacija nekih davnih sjećanja i mojih želja i navijanja. Izgubila je taj meč. Kako to u tenisu biva, 5 sjajnih poena ne znači ništa. 10, 15 sjajnih poena ne znači ništa. Trebaš puno kontinuiteta za dobiti 1 meč. Pa puta nekoliko za osvojiti "običan" turnir. A kamoli Grand Slam. Dodao je i kako će sutra ujutro naviti sat i gledati polufinale sa Serenom Williams. - Osim Mićinog "uf" i "trebamo as", od tog meča ne očekujem zapravo ništa. Mirjana je pobijedila, igra je gotova. Svaka joj čast - zaključio je Ante. A jedan od čitetelja Večernjakova portala poručio je sljedeće: - Najveći povratak u nekom sportu, ikad. Malo je čestitka, naklon do poda. Njen život najbolji je dokaz tvrdnje se nikad ne valja predavati.