Rukometaši PPD Zagreba vratili su se iz Bresta s neočekivanim bodom, ali i s dva nova (stara) igrača. Avionom iz Varšave sa zagrebašima su do Zagreba putovali vratar Filip Ivić i lijevo krilo Manuel Štrlek. Obojica su nekad nosila dres PPD Zagreba, a danas su članovi poljskog Kielca, aktualnih pobjednika Lige prvaka. Poveli su zagrebaši dvojicu bivših suigrača i autobusom od zračne luke do Kutije šibica. – Eto, ispalo je da smo se ponovno vratili u klub. Istina je da smo samo zajedno putovali jer nam slijede okupljanje reprezentacije u nedjelju i put u Umag na sedmodnevne pripreme – istaknuo je Filip Ivić. U ovoj situaciji Silviju Ivandiji, treneru PPD Zagreba, ova dvojica igrača dobro bi došla, premda bi bolji izbor bila pojačanja ne nekim drugim pozicijama. Jer, vratari su sa Stevanovićem i Skokom dobro pokriveni, a na lijevom krilu Ivandija ima čak trojicu sasvim solidnih igrača – Markovića, Cingesara i Šprema. – U subotu je već nova utakmica. U Sutinskim vrelima ugostit ćemo Izviđač, posljednjeplasiranu momčad SEHA Gazprom lige. Nadam se da će nam se pridružiti Stefan Vujić, Igor Vori i Dobrivoje Marković kojih zbog ozljeda i bolesti nije bilo u Brestu – istaknuo je Ivandija. Reprezentativnu stanku PPD Zagreb također će iskoristiti za minipripreme u Umagu. Dogovorom izbornika Željka Babića i Silvija Ivandije reprezentacija i klub održat će nekoliko zajedničkih treninga, a možda odigraju i koju zatvorenu utakmicu. U svakom slučaju i jednima i drugima dobro će doći da su zajedno tih sedam dana. Mnogi se pitaju kako to da je Ivandija u samo nekoliko dana preporodio momčad. Neodlučeno kod Meškova samo je dokaz da pobjeda protiv Vardara nije slučajna. Jer, taj isti Meškov nedavno ih je pobijedio u Zagrebu u elitnoj skupini Lige prvaka bez imalo muke. Zlobnici će reći da bi bilo bolje da su zagrebaši slavili protiv Bjelorusa u Ligi prvaka nego uzeli bod u SEHA Gazprom ligi. No, ovaj bod nije nimalo nevažan. Neće se biti lako plasirati na završni turnir SEHA Gazprom lige, a PPD Zagreb za sada drži drugo mjesto. Prvi je Vardar koji ima devet bodova više (za pobjedu se dobivaju tri boda), ali i dvije utakmice više. Zagreb će bodovni zaostatak smanjiti već u  subotu... 