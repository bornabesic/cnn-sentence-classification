Foto: Hina Na CMAS Svjetskom bazenskom prvenstvu u ronjenju na dah u francuskom Mulhouseu u disciplini dinamika bez peraja Vanja Peleš osvojio je brončanu medalju, izvijestio je Hrvatski ronilački savez. Na Prvenstvu je sudjelovalo 60 natjecatelja iz 16 zemalja, a hrvatska reprezentacija nastupila je u tri discipline (dinamika bez peraja, statika i dinamika s perajama) i to u sastavu Mirela Šmajgl, Sanja Gigović i Vanja Peleš, uz nazočnost trenera Ivana Drviša. U disciplini statika Mirela Šmajgl zauzela je šesto mjesto, dok je zlatnu medalju osvojila Čehinja Gabriela Grezlova s novim svjetskim rekordom. Mirela Šmajgl nastupila je i u disciplini dinamika s perajama, te je osvojila osmo mjesto, a najbolja je bila Talijanka Ilaria Bonin. U muškoj konkurenciji Vanja Peleš bio je sedmi, a Francuz Alexis Duvivier postavio je novi svjetski rekord te osvojio zlato. U disciplini dinamika bez peraja Sanja Gigović je zauzela deveto mjesto.