U trenucima kad su igrači Rijeke dovršavali zagrijavanje za derbi s Osijekom, punom Rujevicom prolomio se urlik oduševljenja – Dinamo je pao u Koprivnici. Desetak minuta poslije Kekova je momčad na prvi sučev zvižduk krenula napaljeno kao u sveti rat koji im donosi velikih osam bodova prednosti u dugoj utrci za naslov. Dvojici među njima nedostajale su samo – sablje u rukama. Marko Vešović (25) i Stefan Ristovski (25) izvan terena djeluju opušteno i zabavno kao tandem iz Pinkovih kursadžija, ali na terenu su zvijeri, desnom stranom napadaju kao dva stršljena, a Kekovoj su momčadi reprezentativci Makedonije i Crne Gore donijeli balkansku bezobraštinu, ljuti začin koji branitelju naslova ove sezone nedostaje. – Je li gotovo? Utakmica jest. Prvenstvo nije – našalio se Vešović na izlasku iz svlačionice nakon 23. pobjede u prvenstvu ove sezone, a šeste u međusobnim susretima s odličnim Osječanima. – Veliki smo korak napravili. Predstava protiv Osijeka bila je odlična. Dominacija sile, naše igre. U pravom smo trenutku pobjegli na osam bodova. Po reakciji publike na zagrijavanju znali smo da je Dinamo pao u Koprivnici i onda smo si rekli da nam se ne smije ponoviti Pula kad smo bili nervozni – kaže Vešović. Kako ćete sada zauzdati euforiju? – Ključ je kontrola nas samih. Neka navijači prave euforiju, mi nemamo pravo na guštanje. Dok god matematički nije riješeno, moramo raditi na tome da se jednog dana opustimo i proveselimo. Nemamo pravo na pogrešku. Gura nas huk Rujevice A pogrešaka je u Rijekinoj igri i u realizaciji bilo dosta, što od nervoze, što od umora. Ipak, i u tim trenucima Kekovu momčad čuva čudesna pozitivna energija kakva se na sportskim terenima rijetko viđa, a koju zajedno stvaraju sjajna publika na Rujevici i veliko zajedništvo igrača, međusobno povjerenje i ljubav. – Taj huk s tribina gura nas kad ne ide. Ovaj grad i ovi ljudi zaslužuju sve to što se događa. Što je trenerova poruka bila kad ste ušli u svlačionicu? – Da smo slobodni do ponoći i da nema opuštanja jer imamo trening u jedanaest. Inter je već u subotu. Trenutačno ne djeluje da vas Dinamo može sustići? Iako... – Ne vidim da nas može zaustaviti itko osim nas samih. Cilj je da prije zadnjeg kola u Maksimiru sve riješimo – kaže Vešović koji je još u prosincu nakon derbija s Dinamom govorio: “Napišite da je Rijeka najbolja!” Jeste li umorni? – Jesmo. Veliki je zamor i psihički i fizički, sve to utječe na igrače. I mi smo ljudi od krvi i mesa. Izuzetno je naporno. No vrijedi boriti se. Meni bi to bio najveći trofej u karijeri – zaključio je Vešović. Naslov prvaka bio bi mu najveći trofej u karijeri - Marko Vešović Makedonac Ristovski ističe: – Kad bude službeno, slavit ćemo. Rano je još. Ta prednost pred Dinamom lijepo zvuči, ali moramo to dovršiti, profesionalci smo. Ni trenutka se ne smijemo opustiti. Dobili smo dobru lekciju u Puli gdje smo se možda malo prepali. Protiv Osijeka je to već bila prava Rijeka. Iscrpljujuća je sezona, u zadnjih dvadesetak metara kao da vam ponestane snage i ideje... – Možda tad proradi i taj neki pozitivni strah. Želiš zabiti još jedan, ali ne želiš primiti. Sve je to psiha. Iscrpljeni jesmo, dali smo maksimum. No možemo uživati samo večer nakon utakmice, već ujutro kad se probudimo nastavljamo rat! – rekao je Ristovski. Koliko moćni dvojac na desnoj strani nedostaje Rijeci kad ih nema, najbolje se vidjelo u Poljudu. A Vešović i Ristovski odlično se slažu i izvan terena. Kad jednom prođe taj lov na Rijekin prvi naslov prvaka u povijesti, čekaju ih pripreme za... nešto sasvim drugo. Naime, 3. lipnja Vešović će u “crnogorskom Monte Carlu na pjenu od mora” uploviti u bračne vode s dugogodišnjom djevojkom Tamarom Bulatović s kojom živi i uživa na Kvarneru. Kum će mu, naravno, biti partner s Rijekine desne strane koji je još u veljači izjavio da put Budve žele pijani od sreće nakon osvajanja naslova. A obojica se u Rijeci osjećaju već kao domaći dečki, Stefan je u klubu stekao toliki ugled da je iz Makedonije doveo i brata Milana koji igra u mladoj momčadi, a uzor mu je Mario Mandžukić. Do plus osam “na parama” Riječani povijesnu misiju nastavljaju već u subotu protiv Intera. Iako je prednost lijepa, iako Rijeka nikad nije ostvarila 23 pobjede u ligi, posao je daleko od gotovog. I Vešović i Ristovski naznačili su koliko ih je iscrpio psihološki rat s Dinamom ovog proljeća u kojem nisu imali pravo na kiks i u kojem su nekad morali “odigrati” dvije utakmice u danu – prvo Dinamovu, onda svoju. Rijeka je do plus osam stigla “na parama rezervoara” i zato Matjaža Keka ne čekaju baš mirni dani. 