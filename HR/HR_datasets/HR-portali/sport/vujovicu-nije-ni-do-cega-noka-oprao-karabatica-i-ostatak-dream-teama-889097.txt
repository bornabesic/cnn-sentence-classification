«»Foto: Hina / Index (Dario Dalmacija, Saša Čobanov)  IGOR VORI bio je vrlo raspoložen protiv svog bivšeg kluba, ušao je vrlo agresivno i već do poluvremena zaradio dva isključenja, ali iskusni pivot PSG-a izdržao je do kraja utakmice bez trećeg "penala" i uz Hansena i Karabatića najzaslužniji je što PSG u Pariz putuje s rezultatom 28:20.  "Odlično smo otvorili utakmicu, na Zagrebovu agresiju odgovorili smo agresijom. No kao u nekim dosadašnjim utakmicama dogodio nam se pad od deset do 15 minuta. Ipak, u Pariz se vraćamo s velikom prednošću i to je najvažnije," rekao je pivot PSG-a Igor Vori, koji je zabio pet golova svom bivšem klubu. Vujović: Nije mi do ničega, nadam se da ovaj poraz neće pokvariti cijelu sezonu Veselin Vujović je bio valjda jedan od rijetkih koji je vjerovao u čudo, no PSG je ipak svemir za sebe. Da je Zagreb bio i kompletan i da je odigrao najbolju utakmicu sezone, teško da bi mogao više protiv vjerojatno najbolje klupske momčadi u posljednjih dvadesetak godina. Ipak, premda je utakmica završila onako kako je morala završiti, Vuji nakon utakmice nije bilo do ničega. ''Teško mi je biti pametan nakon ovakvog poraza. Pogledajte koje igrače na raspolaganju ima Noka, a vidite moju rotaciju. Accambray u Parizu dobiva sekunde, a meni bi bio zlata vrijedan. Vraćali smo se u život nekoliko puta, no umor i nekoliko tehničkih pogrešaka bili su presudni. Rekao sam ja da će nas koštati deset golova Stipe Mandalinića protiv Celja. Stipe je igrač koji ovisi o šutu i kad mu šut stane, onda ulazi u greške. Još je mlad igrač i nadam se da će iz ovog izvući neke pouke. Žao mi je samo jer mislim da momci nisu zaslužili ovako visok poraz. Ništa, što je tu je, pobijedila je puno bolja momčad, a nadam se da ovaj poraz neće baciti sjenu na cijelu sezonu. Oprostite mi, nisam baš najraspoloženiji'', kazao je nakon utakmice Veselin Vujović.  Serdarušić: Rezultatom sam sretan, igrom ne!  Trener PSG-a također je bio sretan zbog pobjede, ali nije bio zadovoljan načinom na koji je PSG do nje došao.  "Rezultat je dobar, ali igrom ne mogu biti zadovoljan. Znali smo da će biti teško, ali dio utakmice odigrali smo katastrofalno. Srećom, Zagreb je bio oslabljen i mislim da će im biti teško sad izboriti Final Four," rekao je trener PSG-a Noka Serdarušić.