JEDAN od najvećih transfera ljetnog prijelaznog roka sve je bliže i bliže. Strašni napadač Lyona Alexandre Lacazette odigrao je, bez sumnje, posljednju utakmicu za Lavove u remiju 3:3 s Nicom u 38. kolu Lige 1. On je zabio dva gola za svoju momčad, te završio sezonu sa s ukupno 35 golova u 44 utakmice, uz pet asistencija. Sjajni 25-godišnji napadač je završio drugi na listi strijelaca Lige 1 uz 28 pogodaka, a ispred njega je završio samo Edinson Cavani iz PSG-a s 35. Lacazette ima ugovor do ljeta 2019. godine, no njegov odlazak je praktički gotova stvar. A, najveći favorit za njegov potpis je viceprvak Europe Atletico. Diego Simeone već mjesecima radi na transferu Francuza, kojeg dijeli mali korak od dolaska u klub iz Madrida, što je između redova i sam priznao nakon susreta s Nicom. "Vrijeme je da odem, napredujem i odgovorim sebi i drugima na pitanje mogu li biti još bolji, odnosno biti uz rame najboljim napadačima današnjice. U prošlosti sam imao neke nesuglasice s čelnicima kluba, ali je sada sve u redu i klub treba zaraditi od mog transfera. Želimo se rastati kao ljudi", rekao je Lacazette, pa nastavio... "Atletico? Vidjet ćemo. To je odličan klub, jaka momčad, koja je svake godine u završnici Lige prvaka. Imaju sjajne navijače, grade novi stadion i sigurno će biti još bolji u budućnosti", kroz smijeh je odgovorio Francuz, koji je za sedam godina zabio za Lyon 127 golova u 274 utakmica, a upisao je i 43 asistencije. "Od mene ovisi gdje ću nastaviti karijeru i pomno sam prethodnih mjeseci razmišljao o tome. Odluka će biti poznata vrlo brzo. U Atleticu igra i moj sunarodnik Antoine Griezmann. Zajedno smo nastupali za mlađe selekcije Francuske i obojica bili jako povučeni. Međutim, vremenom smo se počeli družiti i postati jako dobri prijatelji. On je danas jedan od najboljih napadača, a isto to želim postati i ja", zaključio je Lacazette, te tako praktički najavio dolazak kod Šime Vrsaljka. Napadača su ranije željeli West Ham i Slaven Bilić, kao i Arsenal, ali on želi igrati Ligu prvaka i boriti se za naslove prvaka. A, očito vjeruje kako je to moguće s Atleticom, kojeg će cijela operacija koštati nešto više od 50 milijuna eura, samo je pitanje hoćemo li sljedeće sezone gledati strašni tandem Lacazette-Griezmann, jer europski mediji već neko vrijeme tvrde kako je Griezmann sve dogovorio s Manchester Unitedom.