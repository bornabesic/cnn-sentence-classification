Rijeka je odlično krenula u proljetni dio sezone, ostvarila je dvije gostujuće pobjede u prvenstvu, a na to se nadovezalo i slavlje protiv Osijeka (3:1) u Kupu. No, pred Kekovim nogometašima tek su sad pravi izazovi, moraju zadržati šest bodova prednosti ispred Dinama. Već u subotu ih očekuje susret protiv Lokomotive na Rujevici. - Nema puno vremena za odmor, u pitanju je regeneracija i priprema za novu utakmicu. Protivnik koji dolazi silno motiviran kao i svi protiv Rijeke. Svima smo sada – izazov, naš skalp je bogatstvo, rekao je Matjaž Kek pa odgovorio na pitanje misli li da će Lokomotiva biti dodatno motivirana i igrati za Dinamo. - Pitanje za ljude iz Lokomotive. Ne zanima me. Kek, dakle, ne želi ulaziti u takve polemike, samo je nastavio pričati o protivniku. - Izuzetno su dobro izgledali protiv Osijeka i to je za nas upozorenje. Prije svega razmišljamo o našoj ekipi, kako pripremiti ekipu i pronaći igrače koji će izdržati ritam. Ciljevi i motiv su jasni, uvjeren sam da ćemo uz pomoć pune Rujevice pružiti kvalitetnu predstavu uz respekt prema suparniku, zaključio je trener vodeće momčadi prvenstva. >>Kakav preokret! Čelnici West Hama Biliću jasno dali do znanja kakav mu je status 