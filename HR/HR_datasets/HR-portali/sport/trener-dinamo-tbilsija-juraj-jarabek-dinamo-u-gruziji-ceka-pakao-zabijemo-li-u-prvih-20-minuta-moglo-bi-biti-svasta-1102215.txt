Trener gruzijskog prvak, Slovak Juraj Jarabek, nije bio previše razočaran nakon 0:2 poraza od Dinama... - U nekim razmišljanjima prije utakmice bili bismo zadovoljni porazom od jednoga gola razlike, jer smo znali koliko je Dinamo kvalitetan. Nismo bili loši u prvih pola sata, a onda smo se raspali u samo tri minute i moramo dobro analizirati što se to dogodilo. Uglavnom, naše su šanse za prolaz oko 30 posto – pričao je Jarabek. Trebali zabiti još koji gol Nakon 0:2 to je prilično optimistično, na čemu temeljite tu procjenu? - Igramo pred svojim fanatičnim navijačima i Zagrepčane u Tbilisiju čeka pakao! Zabijemo li gol u prvih 20-ak minuta, moglo bi biti svašta – kaže Jarabek, koji je pojasnio zašto je u poluvremenu izvadio svog najboljeg igrača, Otara Kiteišvilija: - Nije odrađivao defenzivne zadaće... A trener plavih, Zlatko Kranjčar, realno je ocrtao viđeno: - Moramo biti zadovoljni rezultatom, žao mi je samo što nismo zabili možda i gol više. Međutim, i ovo je lijepa prednost, naša je mreža ostala čista, to je iznimno važno... Kako vi procjenjujete izglede za prolaz? - A ja ću procijeniti – 60:40 za nas! Pušem i na hladno, jer su nas Gruzini iznenadili. Igrali su znatno bolje nego što smo vidjeli na video-zapisima njihovih dosadašnjih utakmica, nismo očekivali da će biti baš tako dobri. Ova nam je utakmica zapravo otvorila oči i s mnogo opreza pripremit ćemo se za uzvrat. Potvrda talenta Ante Ćorić prometnuo se fantastičnom asistencijom i pogotkom u junaka dvoboja, iako ga prvih pola sata “nije bilo” na terenu... - Tim je potezima Ćorić potvrdio svoju nadarenost. A općenito smo loše ušli u utakmicu, bilo je i sparno, možda nas je i to zakočilo. K tome, rana nam je izmjena poremetila igru, Machado je morao izaći zbog udarca u živac mišića natkoljenice (doznali smo i da mu je pao tlak, te mu se zavrtjelo u glavi, pa se nije željelo riskirati, op. a.). Nije bilo mirnoće u dodavanjima, bili smo dekoncentrirani, tražili smo se, a gosti su to znali koristiti. Srećom, nismo primili pogodak... Kranjčar je u nastavku uvođenjem Jonasa zatvorio otškrinutu rupu na svom dijelu terena, a pohvalio je i igru srednjih braniča Sigalija i Benkovića. Schildenfeld je ovaj put bio na klupi... - Srednji su braniči bili sigurni, a Jonas je unio disciplinu i čvrstinu u našu igru. Junior Fernandes? Htijenje mu je bilo veće od konkretnosti, morao je neke situacije u protunapadima bolje riješiti – pričao je Kranjčar.•