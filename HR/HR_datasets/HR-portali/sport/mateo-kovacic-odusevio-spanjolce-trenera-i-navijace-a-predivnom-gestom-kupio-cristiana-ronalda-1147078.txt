Krajem kolovoza 2015. godine talijanski mediji prenijeli su vijest koja je došla kao grom iz vedra neba: "Mateo Kovačić odlazi u Real". Samo dva, tri dana poslije, presretni hrvatski reprezentativac već je bio na potpisivanju ugovora s najboljim klubom na svijetu. Iako je imao tek 21 godinu, Mateo je potpisao ugovor života. Dečko za Zlatnu loptu - U posljednje vrijeme čuo sam puno lijepih stvari o Kovačiću, ali tek smo krajem srpnja odlučili da ga želimo u našem klubu. Igrali smo protiv Intera prijateljsku utakmicu i oduševili se. Naravno da sam pitao i Luku Modrića što misli o njemu, a on mi je odgovorio: "Predsjedniče, on će za nekoliko godina osvojiti Zlatnu loptu." Tada bilo jasno da krećemo u akciju, prepričao je kako se sve odvijalo u to vrijeme predsjednik Reala Florentino Perez. Naravno, svima je jasno da je uz Mateov ogromni talent veliku ulogu u transferu odigrao Modrić čija se riječ u Madridu sluša. I kome se neizmjerno vjeruje. Tako su i navijači od Kove očekivali čuda, ali u prvoj sezoni nije eksplodirao. Minute su dolazile na kapaljku, a kada je i bio na terenu, djelovao je sramežljivo. Trener Zidane u drugom dijelu sezone nije ga previše koristio pa se nagađalo da će već prošlog ljeta napustiti Madrid. No, Mateo se zainatio, počeo je trenirati ranije kako bi spreman dočekao novu sezonu, a onda je krenula bajka. Doduše, imao je i malo sreće jer su se zbog ozljeda otvorila mjesta u momčadi pa je sve više igrao, a to mu je puno značilo. Samopouzdanje je raslo, bio je sve opušteniji, a prezentacije na terenu sve bolje. I njegova je zasluga što je Real donedavno bio neporažen u svim natjecanjima! - Mateo odlično radi, jako dobro koristi minutažu i pred njim je velika budućnost, govorio je Zidane, nekoć vrhunski veznjak, jedan od najboljih u povijesti. Ako od nekoga Mateo može naučiti, onda je to upravo veliki Francuz. Sada je Mateo na pragu prvih 11 kraljevskog kluba, u rotaciji je, a minutaža mu je već sad veća nego u cijeloj prošloj sezoni. 2015./2016. odigrao je 1414 minuta, a sada već ima 1489. Navijači su ga upoznali, vidjeli kakav igrački potencijal u njemu leži pa ga na navijačkim forumima sve više hvale. "On je naša budućnost, s njim ćemo u narednim godinama osvajati trofeje. Oko njega se može graditi nova momčad", pišu oduševljeni realovci. Prošlog vikenda Mateo je u početnom sastavu zamijenio ozlijeđenog sunarodnjaka Modrića. Na početku susreta malo se mučio, baš kao i cijela momčad, a onda je upravo on 'otključao' Real Sociedad. Na asistenciju Cristiana Ronalda zabio je za vodstvo, a početkom nastavka on se Portugalcu odužio fenomenalnom asistencijom. Izlazeći iz igre dobio je zaslužene ovacije, publika na Santiago Bernabeuu ustala je na noge i nagradila njegov najbolji učinak otkako je u Realu. Ako je Luka kralj Reala, Mateo je te večeri potvrdio da je on - princ! - Moja najbolja partija? Želim biti još bolji. Prošao sam pripreme s klubom i osjećam se odlično. Luki moram zahvaliti, puno razgovaramo i u svemu mi pomaže, govorio je nakon susreta sretni Kova, a dobio je novu pohvalu od trenera, ali i poticaj za dalje. - Zaista sam sretan zbog Matea jer nam je važan igrač i stalno igra dobro. Vjerujem da u budućnosti može i bolje. No, Kovu to nije vinulo u nebesa, ostao je skroman. Umjesto da uživa u pohvalama i sebe ističe u prvi plan, on je odlučio stati u obranu Realove najveće zvijezde - Cristiana Ronalda. Zaboljelo ga je što ga je dio publike 'uzeo na zub' jer je u zadnje vrijeme bio u mini-krizi. Poslije Modrića - Modrić - Moram nešto reći, a ima veze s Cristianom. On igra pod stalnim pritiskom. Ako zabijate gol po susretu, onda od vas uvijek očekuju čuda. A to je teško uvijek postići. I zato navijači moraju imati razumijevanja. One zvižduke s tribina nije zaslužio, on je klupska legenda! Tim riječima oduševio je Španjolce, a potezi s navedene utakmice već danima se vrte po društvenim mrežama. Ako je među navijačima i dalje bilo onih skeptičnih, sada su i oni morali priznati da je Kovačić igrač budućnosti. "Kako smo jaki! Kad nam ne igra Luka Modrić, više nemamo problem. Zašto? Zato što nam onda uskače novi Modrić", napisao je jedan od navijača ispod članka na Marci te dobio najviše pluseva. I tako je, nešto više od pola godine nakon što su mu španjolski mediji predviđali odlazak iz kluba, Mateo stekao punopravni status Realove zvijezde. Istina, pred njim je još puno rada i truda, neke stvari mora ispraviti, ali na dobrom je putu. Nemojmo zaboraviti, tek su mu 22, najbolje i najzrelije igračke godine tek su pred njim.