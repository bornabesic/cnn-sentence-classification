Novi europski prvaci, nogometaši Portugala krenuli su u kvalifikacije za SP 2018. porazom 0-2 u gostima kod Švicarske. Za pobjedu Švicarke zabili su Breel Embolo (24) i Admir Mehmedi (30). Portugalci su igrali bez ozlijeđenog Cristiana Ronalda.  U ostalim susretima iz skupine B  Andora je izgubila od Latvije sa 0-1, dok su  Farski otoci i Mađarska odigrali 0-0. U skupini A najviše je pažnje privukao dvoboj Švedske i Nizozemske, koji traže iskupljenje nakon nedavnog Eura. Šveđani su doživjeli debakl na Euru, osvojivši tek jedan bod u skupini, a Nizozemci se nisu ni plasirali u Francusku. Također, za Švedsku su kvalifikacije za SP 2018. početak novog razdoblja bez Zlatana Ibrahimovića koji se je nakon Eura oprostio od reprezentacije za koju je u 116 utakmica postigao 62 gola. Šveđani su poveli u 43. minuti prekrasnim lobom Marcusa Berga, a Nizozemska je izjednačila golom Wesleya Sneijdera u 67. minuti. U istoj skupini europski viceprvaci Francuzi u gostima kod Bjelorusije odigrali su 0-0, dok je Bugarska dobila Luksemburg sa 4-3 pogotkom u drugoj minuti sudačke nadoknade. U skupini H Bosna i Hercegovina u Zenici je pobijedila Estoniju sa 5-0. Za "zmajeve" dva gola zabio je Emir Spahić (7, 90+2), a po jedan su dodali Edin Džeko (23), Haris Medunjanin (71) i Vedad Ibišević (83). Belgija, koju vodi novi izbornik Roberto Martínez, u gostima je pobijedila Cipar sa 3-0, a Grčka je svladala slabašni Gibraltar s 4-1. 