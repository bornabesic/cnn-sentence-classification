Rijetki su u Rijeci imuni na groznicu subotnjeg derbija. Među njima je Damir Martinović Mrle, frontmen čuvene riječke rock-grupe Let 3 koja je osnovana iste godine kad i Armada – 1987. – Uh, nazvali ste krivu osobu, ja ne znam ni da se nešto igra... Zar je neka utakmica? Derbi Rijeka – Dinamo? Nemam pojma, to naš pjevač Prlja prati. Znam da on ode pa se oni svi tamo vole. Pokušao sam par puta gledati nogomet, ali uvijek zaspim. Išao sam i na stadion, ali nije išlo – ravnodušno je rekao Mrle. No zato je Prlja našpanan na HNK Rijeku kao žica na gitari. – Pratim, navijač sam, a sezona je takva da svi vjerujemo kako će se dogoditi neki preokret, ne samo prekid dominacije Dinama već i preokret u odnosu snaga u hrvatskom nogometu. Zadovoljan sam hijerarhijom kluba, kako je postavljen, rekao bih da “vonja” na ozbiljnu priču. Ali kako ono kažu u nogometu? Lopta je okrugla, a danas svi igraju nogomet ha-ha! U gradu je euforija? – Je, optimisti smo. Probudili smo se, u krvotoku su se pojavile stanice koje nas tjeraju da vjerujemo da će Rijeka ostvariti san. Vjerujete? I ne bojite se ponavljanja scenarija iz 1999.? – Naravno da se bojimo reprize, ne samo ove sezone. Često imam taj dojam. Kad se jednom opečeš, pušeš i na hladno. Ali mislim da su i cijelo naše društvo i nogomet sazreli za neke promjene, da prestane sve već jednom ovisiti o nekim centrima moći. Mislim da je Rijeka kao klub po svemu koplje iznad svih u Hrvatskoj. Trener Kek nam je rekao da je razgovarao s vama na proslavi jesenskog naslova, kakav ste dojam stekli? – Vrlo tvrdoglava i karakterna osoba u pozitivnom smislu. Prvi kontakt imali smo na Bijeloj noći prije četiri godine kad sam se usudio prići mu i reći “Matjaž, ja sam pjevač skupine Let 3”. A on je na to povikao: “Legendo!” Poklonio mi je na kraju sezone onu majicu s kapuljačom u kojoj je vodio utakmice. Kek je čovjek s kojim ogromna većina navijača može komunicirati na univerzalan način, koji širi dobre frekvencije i zaslužuje respekt – kaže Prlja i ističe: – Znate, nekom će zvučati glupo i reći će: “To je samo nogomet”. Meni je to više od nogometa. Kek je obilježio jedno razdoblje kluba, grada i naših života. Rijeka je čista priča Djeluje li vam Rijeka sad kao neka čvrsta alternativa u našem nogometu, kao što je Let3 u cijelom društvu već tridesetak godina? – Teško je uspoređivati, to su različiti tereni. Nogomet je lako upotrebljiv, pa imate dokumentarce u kojima se tvrdi da je Domovinski rat počeo na stadionu. On je jak adut u tim nekim stvarima, zna biti jako oruđe u rukama, pogodno za manipulacije raje. Rijeke mi djeluje kao čista priča u rukama ljudi koji su uložili svoj novac. Zasad dobro ide. Postane li ova generacija šampionska, biste li joj nešto odsvirali na proslavi naslova ili možda čak posvetili neku pjesmu? – Imao sam izleta tog tipa, sudjelovao i u stvaranju navijačkih pjesama, ali izraz Let 3 ipak nije poveziv s time, reći će vam to i Ripper i Marijan Ban. To je pitanje osobnosti – zaključio je Prlja. >> Mamić vs. Mišković: Prijatelji lako mogu postati ovnovi na brvnu 