RIJEKU samo jedna pobjeda dijeli od naslova prvaka, prvog u povijesti kluba. No, poučeni iskustvom ni pred posljednjom preprekom ne žele prihvatiti titulu dok ne čuju posljednji zvižduk sezone.   I prije 18 godina Rijeka je imala titulu u svojim rukama, ali je u režiranoj završnici sezone ostala iza Tuđmanove Croatije. Ovaj put im na putu stoji slabašna, ali motivirana Cibalija i sve osim velikog slavlja Riječana na Rujevici bila bi senzacija nad senzacijama.   Nekadašnji kapetan Rijeke Mladen Ivančić, član generacije koja je 1999. mogla uzeti naslov prvaka, ne strahuje da bi se sličan scenarij mogao ponoviti gotovo dva desetljeća kasnije.   "Ne bojim se takvog scenarija", rekao je Ivančić za Novi list i dodao: "Puno je nepravdi u sportu, teško je sve to ispraviti. Sportski gledano Rijeka je zasluženo prvak, nitko im ne može ništa prigovoriti".    Te dramatične sezone ključnu ulogu odigrao je sudac Krečak, a danas će pravdu Rijeci i Cibaliji dijeliti dobro poznati Ante Vučemilović Šimunović.  "Ne strahujem od scenarija iz 1999. Bili smo te sezone dobri, bili smo blizu i ne može nitko reći da nismo te sezone zaslužili naslov. Nažalost, sve to je dio sporta i na to tako gledam. Naravno da je sve u nogometu moguće, ali mislim da u ovom trenutku Cibalia ne može iznenaditi i da je ovo gotova priča", dodao je Ivančić.  > Legenda Rijeke za Index o ukradenoj tituli