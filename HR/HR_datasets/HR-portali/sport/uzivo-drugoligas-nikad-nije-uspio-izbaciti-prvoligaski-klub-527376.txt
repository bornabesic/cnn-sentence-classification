U Hrvatskoj nikad drugoligaš nije izborio Prvu HNL preko doigravanja. Nakon prve utakmice Gorice i Cibalije, to će se teško promijeniti. Vinkovčani su slavili 2-0 u Zaprešiću golovima Petra Mišića i Edija Baše u drugom poluvremenu. Mišić je zabio pravi eurogol na početku drugog dijela. Gosti su kratko izveli korner na lijevoj strani, a Mišić je pogodio u suprotne rašlje nemoćnog golmana Gorice. Lopta se odbila od prečke u stativu pa u gol.  Gorica se otvorila, imala je i dvije dobre šanse, ali Cibalia je dobila ovo na iskustvo. Minutu prije kraja Edi Baša je izbjegao zaleđe i zabio za 2-0. Vinkovčani su na korak do ostanka u ligi, a uzvrat je za tri dana na njihovu terenu.