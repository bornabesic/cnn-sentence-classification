Iako je početkom ove godine najavio kako će završiti trenersku karijeru u makedonskom Pelisteru, Kasim Kamenica vraća se u Hrvatsku. Iskusni trener od iduće će sezone biti trener hrvatskog prvaka PPD Zagreba. Kasim Kamenica ima 62 godine i kroz bogatu karijeru vodio je između ostalih reprezentacije Jugoslavije (juniori), Slovenije, BiH i Crne Gore, te klubove Zagreb, Partizan, Pelister, Vardar, Prule, Celje, Našice, Lovćen... U Zagrebu je kao trener počeo raditi 1988., s današnjim europskim velikanom osvajao je naslove prvaka i kupove Jugoslavije i Hrvatske, a s Prulama je bio u polufinalu Lige prvaka u sezoni 2002/03. Isto tako, sa Slovenijom je 2004. bio srebrni na Europskom prvenstvu. U Našicama je pet sezona za redom bio drugi u prvenstvu, odmah iza Zagreba. U svom prvom mandatu u Zagrebu Kamenica je udario temelje sjajne generacije, vjerojatno i najbolje u povijesti kluba, s kojom je ušao u prvu jugoslavensku ligu i odmah počeo osvajati naslove. S juniorskom reprezentacijom Jugoslavije osvojio je 1987. naslov prvaka svijeta, a u toj je generaciji u svojoj svlačionici imao Jelčića, Maglajliju, Puca, Načinovića, Obrvana, Gudelja, Tomljanovića... 