Svjetla reflektora otišla su na Antu Ćorića, strijelca i asistenta, pa i na Soudanija koji je opet zabio u važnoj utakmici. U nogometu je tako, uvijek će strijelci i asistenti biti u fokusu. No nogometni znalci u utorak navečer u susretu zagrebačkog i gruzijskog Dinama posebno su istaknuli Filipa Benkovića, stopera koji je utakmicu odigrao bez greške, savršeno. A dečku je, kao i Ćoriću, 19 godina, čak je i tri mjeseca mlađi. Taj bi dečko mogao postati veliki igrač, dakako da nije mjerilo jedna utakmica, jasno je i da će biti i grešaka, ali taj bi morao biti stoper svjetske klase. Dovoljno je doći na utakmicu pa, ako je i na klupi, pogledati što radi s loptom u poluvremenu. Za 194 centimetra visokog igrača ima nevjerojatnu tehniku. Netko je rekao – kao Josip Šimunić. A nama se čini i bolji. Prošle sezone u Ligi prvaka teško je pogriješio protiv Bayerna i ne treba mu zamjeriti, no sad je odigrao vrhunski. – Želim samo napredovati iz dana u dana, sad idemo s optimizmom na uzvrat u Gruziju nakon ovih 2:0 – kaže Benković koji se pomalo i iznenadio kad je čuo da je u prvih 11. – Kako smo radili na treninzima, moglo se možda naslutiti, a saznao sam na dan utakmice i malo se ipak iznenadio. No tako je trener odlučio, pokušao sam se maksimalno opustiti i ispalo je dobro. Navijači su ga nahvalili i za utakmicu protiv Vardara, a i za ovu s Dinamom iz Tbilisija, kad nije igrao, pitali su zašto ne igra. Kako to djeluje na vas? – Motivirajuće prije svega, kao i na svakog igrača, to te tjera da radiš još više. Malo je nedostajalo i da zabije gol, skočio je, ali je lopta bila previsoka da bi je pospremio u mrežu. Bilo bi bolje da je pustio, iza njega je u boljoj poziciji bio Henriquez. Je li vam viknuo da pustite? – Doista ništa nisam čuo, žao mi je što mu nisam pustio, ali nisam ga vidio, nisam čuo je li što rekao. Iz plave svlačionice otišao je Marko Pjaca, vrlo se lijepo oprostio od kluba, navijača. Nije bio od onih koji su silom željeli otići van i s 21 godinom, kao gotov igrač otišao je u Juventus. Je li to slika puta kojom bi trebali ići mladi igrači Dinama? – On je napravio sve, korak po korak, sazrio je ovdje i doista je svojom kvalitetom prerastao našu nogometnu sredinu. Otišao je kao gotov igrač i siguran sam da će i u Juventusu odraditi sve dobro. Iz Dinama odlaze jako mladi, sad ste i vi u toj fazi kad se počnu raditi kombinacije. – U toj sam fazi. Neću komentirati druge igrače, za sebe mogu reći da sam ovdje sretan, tu želim napredovati, steći iskustvo, pa kad dođe vrijeme... – rekao je Benković. Napomenimo da će Paulo Machado (30) biti spreman za uzvratnu utakmicu trećeg pretkola LP-a (utorak, 19 sati), dobio je udarac, pao mu je tlak, ali pregledi su pokazali da je sve u redu. U petak u 20 sati plavi su domaćini Slavenu Belupu i Kranjčar će napraviti nekoliko izmjena u momčadi. Machado će, jasno je, preskočiti tu utakmicu, baš kao i Rog i Pivarić, kojima također treba odmor...