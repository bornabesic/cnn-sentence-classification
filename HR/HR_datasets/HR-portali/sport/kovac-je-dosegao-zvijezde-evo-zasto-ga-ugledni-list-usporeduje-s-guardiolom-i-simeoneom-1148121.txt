Sjajni rezultati Nike Kovača i njegova Entrachta u Bundesligi ne prolaze nezapaženo u Europi. Priču o hrvatskom stručnjaku objavio je i ugledni France Football istaknuvši senzacionalno treće mjesto koje, ako tako ostane do kraja sezone, klub iz Frankfurta vodi u Ligu prvaka. – Kad su prije deset mjeseci čelnici Eintrachta doveli Kovača imali su 'dobar osjećaj' jer je u malo vremena napravio čudo s njihovom momčadi koja je bila u rasulu i prijetilo joj je ispadanje u niži rang. A sada sanja Ligu prvaka! – pišu Francuzi i dodaju: – Potpuno je promijenio momčad dovevši devet stranaca za malen novac – 2,6 milijuna eura. Zbog toga su mu predviđali potop ove sezone, no on je inspiriran idejama bivših trenera Ottmara Hitzfelda, Giovannija Trapattonija i Christophea Dauma razbio te prognoze.  Naglasili su i kako je Kovač radoholičar koji rad zasniva na studioznosti te da s lakoćom podiže razinu igre svojih igrača. Francuzi su prenijeli i Hitzfeldove pohvale na njegov račun: – Kovač je vođa, koji izvlači maksimum iz svoje momčadi. Probudio je uspavanog diva Eintrachta – naglasio je Švicarac, a bivšeg kapetana hrvatske reprezentacije pohvalio je i njegov nekadašnji suigrač u Bayernu – Thomas Linke: – Uspješan je jer je već tijekom igračke karijere znao da želi biti trener. Imao je tu crtu. Ne čude me uspjesi jer je rođeni lider i veliki profesionalac. A bio je i kapetan Hrvatske. France Football Kovača je čak usporedio s Pepom Guardiolom i Diegom Simeoneom zbog kreativnosti i angažmana tijekom utakmice te je objavio djelić njegovih razmišljanja i filozofije: – Igračima redovito zadajem da prate utakmice velikih europskih liga kako bi uočili korisne poteze igrača koji igraju na njihovim pozicijama. Najvažnije mi je da su željni učenja i da ne izigravaju zvijezde. U tom slučaju mogli bismo daleko dogurati – kazao je Kovač. >>Kovač s Eintrachtom upisao novu pobjedu, zabio Ante Rebić >>Niko Kovač – hit Bundeslige: Znam kome moram zahvaliti!