ZDRAVKO MAMIĆ jedva je čekao da progovori. Kada je na početku spektakularnog suđenja rekao sucu da mu u vijeću sjedi član, bivši predsjednik ovog suda Ninoslav Ljubojević, s kojim je na istom mjestu potpisivao i dijelio transfer njegova sina Gorana, Mamić je potvrdio dobru formu u utakmici života. "Potpisivao sam ja ovdje iza u osječkom zatvoru i transfer Danijela Pranjića s Antunom Novalićem."  Na njegovu žalost, nitko u sudnici osječkog Županijskog suda nije prepoznao dubinu ove  anegdote. Klasični Zdravko Mamić, ali nitko osim mene nije se glasno nasmijao. "To je jako bitno za razumijevanje odnosa u našem nogometu", nastavio je, gotovo zapomagajući. Našao se na mjestu na kojem zaista nitko ne razumije njegovu provokaciju. Sudac Krušlin, najmlađi na osječkom Županijskom sudu i poznat po kaznama za ratne zločine nad hrvatskim i srpskim civilima, ostao je potpuno neimpresioniran. Mamića malo tko shvaća i to je i sukus njegove obrane, a mogao bi biti i problem optužbe, ako se uspostavi to da Mamić dio materije poznaje bolje od njih. "Ne razumijem optužnicu, niti je ona bitna za moju obranu." Kako će se Mamić braniti od optužbi  To je rekao potpuno iskreno. U pitanju je optužnica u kojoj USKOK mora dokazati da Modrić nije imao pravo na 50 posto odštete od svog transfera u Tottenham, a koje je nakon uplate Dinama vratio Zdravku Mamiću - odnosno mora dokazati da Modrić na to nema pravo te da je aneks ugovora o profesionalnom igranju antidatiran i potpisan kada je Modrić već bio član Tottenhama. Mamić to uopće ne osporava, ali tvrdi da se radi o aneksu ugovora između njega i Luke, da to nema veze s klubom i da USKOK potpuno krivo tumači praksu, prava regulaciju nogometnih transfera, ili primitivnije rečeno - da je USKOK promašio cijeli "fudbal" jer ne razumije da igrač ima pravo dijeliti svoj transfer s klubom i svojim ulagačem koji su u ovom konkretnom slučaju jedna osoba. Mamić tvrdi da će dokazati da nijedan od 14 ugovora s Lukom Modrićem, Sveti gral hrvatskog nogometa koji vrti pred nama, nema nikakvih nezakonitosti. "To je svugdje u svijetu i kod nas normalna praksa, Luku možda nismo mogli plaćati kada su za njega počele dolaziti ponude iz Europe. Tada se igrač zadovolji s 50 posto iznosa od budućeg transfera, tako smo Luku mogli zadržati još godinu, dvije u Dinamu."  U pitanju su i pozajmice koje je uzimao Zoran Mamić, a USKOK tvrdi da su u klub vraćene putem antidatiranog aneksa ugovora s Dejanom Lovrenom, potpisanog nakon njegova transfera u Lyon. Klub je Lovrenu isplatio 50 posto od transfera, a tim iznosom pozajmice u klub vraćao je Zoran Mamić. Što na to kaže Mamić? Da zapisnik o raskidu ugovora s Dinamom, u kojem Lovren navodi to da nema potraživanja od kluba, a koji USKOK navodi kao dokaz da mu ne pripada 50 posto od iznosa transfera, regulira sam osnovna prava koja igraču pripadaju po ugovoru s klubom, a nema nikakve veze s pravima koje igrač ima sukladno aneksu, a koja će biti realizirana prilikom prijelaza u drugi klub. U ugovoru je navedeno to da klub ima isključivo pravo dogovaranja transfernog obeštećenja u slučaju ranijeg raskida ugovora, ali to ne znači da ima pravo na sav taj novac, kaže Mamić. To su dvije od preko 30 ključnih točaka optužnice i još triju istraga koje se vode protiv Zdravka Mamića, njegova sina Marija, direktora Dinama i HNS-a Damira Vrbanovića i njihovih pomagača. Prvom podignutom optužnicom obuhvaćen je tek dio transfera koje će braniti pred sudom. No, sada znamo kako misli pravdati dva najveća, Modrića i Lovrena. Razgovarali smo nakon suđenja. Izvukao je više od 150 naslova iz tiska, od 1999. do svog dolaska na vlast u Dinamu 2002., a kojima pokazuje kako se u Dinamu radilo prije njegova dolaska. Rekao nam je i da su prava opasnost današnjeg nogometa menadžeri igrača koji uzimaju dušu klubovima. "U našem nogometu nema uvjeta za život. I taj famozni Zakon o sportu to ne rješava." Nego, kako to da će Rijeka biti prvak? Rijeka? Čudo su, igraju... Ma čudo." "Danas je važno da pričamo bez subjektivnog dojma, da pričamo o činjenicama. Nemojmo unaprijed stvarati predrasude, to se zove šansa za sve", govori Mamić i pokazuje kompromitirajuće naslove o bivšoj Croatiji. "Ljubim Bobana, neka sutra dođe i bude predsjednik Dinama" Danas svi popuju. Brleković, Boban... Ma sve okej, poštujem, ali od 12 od 14 milijuna maraka od njegova transfera otišlo je na privatni račun. Ljubim Bobana, neka sutra dođe i bude predsjednik Dinama. Ali meni svi žele 'staviti', zašto mene i naše igrače uvlače u ovu farsu? Nekad su mnogi koristili Beograd za transfere dok je Hrvatska krvarila, a sada mi popuju. Njima bi trebalo također suditi po zakonu o ratnom profiterstvu. Zato sam rekao sucu ono danas... Suče, ja moram govoriti, ja konačno prvi put mogu nešto reći o optužbama." Zato ste sucu rekli i da ste Pranjićev transfer potpisali s pokojnim Antunom Novalićem u osječkom zatvoru. Jeste li dojma da je shvatio zašto mu to govorite? "Da, pa to su bile okolnosti. Zamisli, ja izlazim iz zatvora, a Štimac ulazi. Takva su vremena bila." "Nego, ovdje je 14 dokumenata o odnosu s Lukom Modrićem. Ugovor o transferu, pa aneks 2004. godine kojim strane ugovaraju da će zbog duljine trajanja ugovora o profesionalnom igranju te zbog okolnosti manjeg iznosa ugovorene godišnje rate budući transfer dijeliti u odnosu 50 posto igrač, 50 posto klub. Modrić je potpisivao još aneksa ugovora, za povećanje plaće. Potom imamo zapisnik o raskidu ugovora 2005., a u odnosu na aneks iz 2004., stranke pristaju na to da i dalje zadrže isti odnos i vezu za budući transfer igrača i utvrđuje se pravo igrača na 50 posto od budućeg transfera, dok klub zadržava pravo na 50 posto. Igrač će naknadno izvijestiti klub o broju računa i banci u koju će klub izvršiti plaćanje dijela transfera koji pripada igraču, piše u aneksu." Ali USKOK kaže da ne postoji osnova za isplaćivanje 50 posto odštete transfera Luki Modriću, i to kada je već bio igrač Tottenhama te da je aneks ugovora prema kojem mu se to isplaćuje antidatiran.  "USKOK kaže da su papiri antidatirani jer Luka Modrić prema optužnici u svom iskazu kaže da je sa mnom dogovarao podjelu transfera već kada je bio u Tottenhamu. To je notorna istina, ali on govori o podjeli transfera između mene i njega. Evo, ovo je ugovor između Tottenhama i Dinama, 23 milijuna eura: 21 fiksno i bonus u ratama. Tri dana kasnije, Dinamo i Luka dogovaraju način isplate dijela transfera sukladno aneksu iz 2005. To je opet potpisao Luka Modrić, dakle 2008., on klubu vraća 50 posto transfera. To je uknjiženo u klupske knjige 29. travnja kao prihod, ali momentalno i rashod. Rashod se knjiži bez obzira na to kada će uslijediti." "S Modrićem sam prvi put potpisao ugovor o ulaganju kada je imao 14 godina" Kada ste s Modrićem potpisali posljednji ugovor o međusobnim odnosima? "8. lipnja 2009. u Zagrebu ja i Luka potpisujemo da se transferom igrača iz srpnja 2008. godine u potpunosti ostvarila svrha ulaganja u igrača kako je to ranije dogovoreno. Mi smo potpisali ugovor o ulaganju kada je Luka imao 14 godina, evo ovdje njegov potpis." USKOK tvrdi da je aneks ugovora iz 2005., a u kojem je regulirano pravo igrača na 50 posto odštete transfera, antidatiran? Kada je on potpisan? "Kod njih je antidatirano jer u aneksu ugovora stoji da je to potpis Luke Modrića iz 2008. godine jer se ranije nije tako potpisivao. Oni su grafološki utvrdili da to jest njegov potpis, ali tvrde da je to njegov potpis iz 2008. godine. A što se dogodilo? Umjesto u stranu banku, odlučujemo da transfer ide preko hrvatske banke i platimo porez. Potpisujemo novi aneks, s datumom usmenog dogovora. Imamo već aneks koji kaže da ćemo kasnije dogovoriti način uplate i broj računa. Dakle, sada konzumiramo pravo i uzimamo hrvatsku banku jer sam htio da sve ide po zakonu, da me nitko ne zeza. Modrić je platio oko 3 milijuna eura poreza, a to mu je realno moglo ostati. I sada USKOK kaže da taj naš dogovor nije iz doba kada se dogodio prvi put."  Kažete da iskrivljuju njegov iskaz? Oni iz Modrićeva iskaza izvlače to da smo se mi o raspodjeli svega dogovorili kada je on već otišao u Tottenham, ali tu se radi o dogovoru između mene i njega. Inače, Lukin iskaz je briljantan. Ni da mu netko plati sto milijuna eura, Modrić ne bi mogao svjedočiti drugačije. Njegova punica bila je šefica računovodstva i knjižila je događaj 26. 4. Zna se kada se predaju bilance za proteklu godinu, ne možeš retroaktivno mijenjati bilancu. Oni u optužnici spominju termine poput invazivnost, htio sam se ubiti kada sam čuo onog Mišetića." "Menadžeri igrača danas uzimaju dušu klubovima" Što je s aneksom ugovora Dejana Lovrena i tvrdnjama USKOK-a da su temeljem njega vraćene u klub pozajmice Zorana Mamića? "Vrbanović je bio s Lovrenom na potpisivanju ugovora. Mi smo dogovorili transfer, a agent i igrač dogovarali su svoju plaću. Tajnica je uzela memorandum, prvi koji je našla. Znate, igrači i njegovi spretni agenti danas uzimaju dušu klubovima u korist igrača. To danas sjajno radi Davor Radić, odvjetnik. Imali smo to s Rogom, dogovorili smo transfer od 16 milijuna eura, a njegovi zastupnici kazali su da neće. Zanimljivo, Rog i njegov menadžer Ramadani tada su se prvi put vidjeli. Ja sam ga izmislio, ali nema veze. Da se Davor Radić, zastupnik koji to jako dobro radi, nije nekako dogovorio s klubom, mi bismo igraču morali platiti dio transfera i isti čas pisali bi aneks ugovora. Dokazat ću da zapisnik o raskidu ugovora s igračem, a na koji se poziva USKOK, regulira njegove odnose s klubom koji mu ništa ne duguje, ali ne regulira aneks u kojem se reguliraju prava igrača koja će biti realizirana kada on napravi transfer. Dokazat ću da smo radili kao što rade svi klubovi u svijetu. Suđenje meni je čisto bacanje vašeg novca."