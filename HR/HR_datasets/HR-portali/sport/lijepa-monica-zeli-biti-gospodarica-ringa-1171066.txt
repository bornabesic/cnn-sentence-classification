Kolumbijka Monica Henao nova je zvijezda ringa. Seks-bomba koja donedavno zarađivala isključivo kao model za donje rublje ima velike snove – želi osvojiti ženski boks i postati svjetskom prvakinjom u lakoj kategoriji. – Nakon rođenja sina morala sam skinuti višak kilograma koje sam dobila u trudnoći kako bih se i dalje mogla nastaviti baviti manekenstvom, a boljeg sporta za to nema od boksa – objasnila je Monica koja se nakon tri godine treniranja na nagovor trenera odlučila okušati među profesionalkama. – Svi su isprva bili u šoku, bombardirali su me pitanjima: “Što ti to treba?”, “Kakvo će ti biti lice?”. Ali volim boks jer je to sport koji te uči odricanju i disciplini – dodala je. Prvu borbu karijere, protiv srpske boksačice Sare Marjanović, prije mjesec dana riješila je u svoju korist nakon četiri runde, no ima velike planove u budućnosti. Do kraja 2018. želi ni manje ni više nego postati vlasnicom pojasa svjetske prvakinje. – Mnogi misle kako se boksom bavim samo kako bih stekla slavu i pogurala svoju karijeru u manekenstvu. I u krivu su. Takve zlobne komentare ne slušam niti me zanimaju jer vjerujem kako se svatko treba boriti za svoje snove i rušiti stereotipe – objašnjava. Štoviše, Monica kaže kako joj je boks samo odmogao u karijeri modela. – Na posljednjem snimanju morala sam staviti puder i na ruke i na vrat kako bih prikrila modrice. To je nije obeshrabrilo. – Mnogi mi ne daju šansu, govore da sam mršava i bez mišića, ali ja ne smijem nabiti masu želim li se i dalje baviti manekenstvom. Nisam nikakva mala princeza iako nosim ružičaste rukavice – kaže 29-godišnja ljepotica.