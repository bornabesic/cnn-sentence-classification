Foto: Getty Images/Guliver Image BIO JE jedan od glavnih igrača strašne Ajaxove generacije iz 90-ih godina, koja je 1995. godine osvojila Ligu prvaka. S Unitedom je kasnije osvojio četiri naslova engleskog prvaka i Ligu prvaka 2008. godine te stekao status legende u oba kluba. Edwin van der Sar (46) danas je direktor Ajaxa, kluba koji se nakon duge 21 godine vratio u europsko finale, u kojem će sutra u Stockholmu igrati protiv Manchester Uniteda. Jedan od najzaslužnijih ljudi za taj uspjeh je i legendarni golman, koji je travnjak zamijenio uredom. Van der Sar je zadnjih osam mjeseci direktor nizozemskog kluba, koji je nakon dugo vremena financijski itekako stabilan, a i konačno je pogodio s generacijom. "Morali smo praktički ponovno izmisliti klub. Mislim da je ovu 21 godinu u Europi bila jedna velika praznina. Apsolutno predugo Ajaxa nije nigdje bilo, ali uvjeren sam da će se to sada promijeniti", rekao je Van der Sar za engleski Daily Mail. Ajax je danas vrlo mlada ekipa sastavljena od igrača koji su dovedeni zahvaljujući poznatom Ajaxovom skautingu za vrlo malo novca. Armina Younesa su Borussiji Mönchengladbachu platiti 2,5 milijuna eura, iz Barcine škole su uzeli golmana Andrea Onanu, a tu su još i sjajni Danac Kasper Dolberg, Kluivertov sin Justin, Davy Klassen. "Ne mislim da su neiskusni za ovakvu utakmicu ili da im je možda ovo finale došlo prerano s obzirom na godine. Pa govorili su da smo i devedesetih bili premladi, a znamo kako je ta generacija završila", rekao je Edwin, koji neće imati previše emocija za United, svoj bivši klub. "Za Manchester me vežu jako lijepe uspomene. No, u srijedu mi je samo jedna stvar na pameti, a to je da Ajax uzme trofej. Mislim da su nam šanse jako dobre. Svaki drugi dan bih navijao za Manchester", rekao je Nizozemac.