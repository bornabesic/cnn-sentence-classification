Priča je to o Nogometnom klubu Rudeš koji je senzacionalno osvojio naslov prvaka u Drugoj ligi i izborio direktan plasman u Prvu hrvatsku nogometnu ligu. U oštroj konkurenciji u kojoj uopće nije slovio niti kao pritajeni, kamoli kao glavni favorit. Lijepe priče krijepe dušu, kako u životu, tako i u sportu. U sveopćem sivilu našeg klupskog nogometa, jer valja oštro razdvojiti naš klupski i reprezentativni nogomet, konačno smo dočekali pravu priču, zanimljivu, poučnu, nadahnjujuću i slatku. Priča je to o Nogometnom klubu Rudeš koji je senzacionalno osvojio naslov prvaka u Drugoj ligi i izborio direktan plasman u Prvu hrvatsku nogometnu ligu. U oštroj konkurenciji u kojoj uopće nije slovio niti kao pritajeni, kamoli kao glavni favorit. No, kako se sezona odmicala tako se o Rudešu sve više govorilo, ne samo o klubu već i o njegovom treneru, znanom nogometnom internacionalcu, Igoru Bišćanu, koji je sjajio u Dinamu, Liverpoolu, Panathinaikosu. Bišćanu je posao u Rudešu prvi u životu nakon igračke karijere i postigao je povijesni uspjeh, klub koji broji 60 godina prvi puta je u društvu najboljih. Kako, zašto? Prije negoli je Rudeš osigurao drugoligaški naslov prvaka za klub se tijekom sezone čulo dvaput. Prvi puta kada je Rudeš potpisao ugovor o desetogodišnjoj suradnji sa španjolskim Alavesom, drugi puta kada je u šesnaestini finala hrvatskog nogometnog Kupa igrao protiv Rijeke, najprije gubio 0-3, pa došao do 3-3 i na kraju nesretno primio dva gola u produžetku. Tada se po prvi puta čuo slogan ove momčadi – “Totalno drukčiji od drugih”. Rudeš je inovirao nešto posve novo u našem nogometu, potpisujući suradnju sa španjolskim prvoligašem na čak deset godina, no tim je potezom pokazao svoje nemale ambicije. Uostalom, na potpisivanju tog ugovora prvi puta smo čuli kako bi dečki iz Rudeša htjeli u Prvu ligu. Možda nam je to bilo pomalo smiješno, nismo ispali pametni… Ugovor o suradnji potpisali su gneralni direktor Alavesa Haritz Querejeta i predsjednik Rudeša Ivan Knežević. U čemu je zajednički interes ovih kluobova, objašnjavao je prvi čovjek Rudeša, Ivan Knežević. “Mi ćemo ambicioznom Alavesu biti centar za jugoistočni dio Europe. Nedostaje nam organizacije, pa će nas naučiti kako da vodimo klub u organizacijskom i marketinškom smislu. Kroz 10 godina želimo biti kao Rijeka! I za pet godina najmanje jedan naš igrač igrat će u Alavesu”. Inače, za suradnju Alavesa i Rudeša je zaslužan prof. dr. Igor Jukić, stručnjak za fizičku pripremu, koji radi upravo u Alavesu. I sam Igor Bišćan s neskrivenim zadovoljstvom prihvatio je ovakav naćin suradnje. “Sigurno naš klub nisu izabrali slučajno, a to je veoma ozbiljan klub. Ova skupina ljudi koja je preuzela nogmetaše Alavesa već se dokazala vodeći košarkaše Baskonije”. Predsjednik Knežević voli reći: “Rudeš kao klub dobiva stabilnost za miran rad i odgoj mladih igrača. Bit će centar za ovaj dio Europe, skupljat će mlade igrače i talente iz Hrvatske i šire regije. Rudeš ima rezultate u svim kategorijama, imamo stručni rad. Čestitke našem treneru Igoru Bišćanu. Zaostajemo u organizaciji kluba, tu ćemo najviše dobiti od Alavesa, u organizacijskom i marketinškom smislu. Poslat ćemo naše ljude u Španjolsku da nauče kako se vodi klub”. Haritz Querejeta, direktor Alavesa ima, pak svoje objašnjenje: “Mlad smo klub, imali smo dugove koje smo morali riješiti i zato smo prodavali naše najbolje igrače. Sada pokušavamo izgraditi klub, kao što smo napravili s Baskonijom, košakraškim klubom. Uglavnom, znamo da ćemo za naše igrače kada odlaze u treći klub dijeliti odštetu”. Rudeš ipak ima svojih problema, osvojio je Drugu ligu s najmanjim budžetom od svih drugoligaša, budžet iznosi dva milijuna kuna, a igrači dobivaju plaće kao da rade po samoposlugama, od tri do pet tisuća kune mjesečno. Opet, nije sve u novcu, nešto je i u motivu, govore događaji iz ove sredine. Stadion u Rudešu ne zadovoljava prvoligaške kriterije, nije ni drugoligaške, pa je Rudeš igrao na stadionu Hrvatskog dragovoljca u Sigetu. Prvoligaške utakmice zacijelo će igrati na stadionu Zagreba u Kranjčevićevoj ulici. Ipak, očekuju pomoć Grada Zagreba u uređenju svog stadiona u kvartu Rudeš. Ima i strahova u ovome klubu, Igor Bišćan koji je kao trener prije nešto više od godinu dana zamijenio Stipu Brnasa – sigurno ima brojnih ponuda nakon ovoga sjajnoga uspjeha. Dakako, u Rudešu strahuju da im Bišćan ne odleprša, no ako se to i dogodi poželjet će mu svu sreću. U prvoj utakmici Druge lige Rudeš je pod Bišćanom doživio debakl protiv Zagreba, izgubivši 1-5. Mnogi su smatrali da će Rudeš ispasti u Treći ligu, zato je plasman u Prvu ligu senzacionalan. Bišćan je napravio goropadnu momčad od vlastitog igračkog kadra, i sam se čudi kako je to sve ispalo… “Nisam razmišljao o Prvoj ligi sve dok nam nije bila nadohvat ruke. Vjerovao sam da možemo biti pri vrhu, ali baš prvi, ne, ne”…, kaže Igor Bišćan. “Kad su zaredali dobri rezultati došli smo do sjajne atmosfere i to nas je nosilo”! Uskoro će Bišćan dobiti i pro trenersku licencu, postati će tako meta i velikih klubova. Predsjednik kluba Knežević smatra da će Bišćan ostati, te da bi mogao otići samo “ako dobije nemoralnu ponudu”. “Osnažiti ćemo momčad, sigurno ćemo imati i kojeg igrača iz Alavesa. Ipak, trebalo bi nam još igrača, istražujemo, razgovaramo. Mi smo sad poželjna sredina, tko se kod nas dokaže ima most za odlazak u Španjolsku. Naše igrače ovi ljudi iz Alavesa svakodnevno prate, u tome je poanta te suradnje”, veli Knežević. “Više igraču ne treba menedžer, neka kod nas bude dobar i vidjeti će što će se dogoditi”! Igor Bišćan također zna da je za Prvu ligu potreban širi igrački kadar. O svom ostanku, ili odlasku, svejedno, ne želi pričati dok sezona posve ne završi. On bi razgovarao o svom vrataru Hendiju, Mesariću, Grbiću, Havojiću, igračima koji su mu bili kotač zamašnjak prodora u društvo najboljih nogometaša Hrvatske. Poigrajmo se još malo sa zanimljivim podacima oko ovoga kluba. U cijelom igračkom kadu samo dva igrača imaju profesionalni ugovor, riječ je o vrataru Čondriću i kanadskom igraču Jacquesu. Kažu da oni jedini plaćaju rudne u klupskom kafiću. Tako je i red!