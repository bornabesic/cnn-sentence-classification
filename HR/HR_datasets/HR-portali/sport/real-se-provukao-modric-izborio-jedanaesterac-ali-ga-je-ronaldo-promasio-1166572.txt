Real Madrid u 34. kolu Primere kod kuće je slavio protiv Valencije 2:1 i napravio korak bliže naslovu. No, kraljevi su do pobjede stigli nakon puno borbe, Valencia u 82. minuti imala 1:1 da bi četiri minute kasnije Marcelo zabio za tri boda. Domaću je momčad u vodstvo doveo Ronaldo golom u 27. minuti. Bio mu je to 367. gol u šest najjačih europskih liga čime je prešao Jimmyja Greavesa i postao najbolji strijelac u povijesti.  No, Portugalac je umalo mogao biti i tragičar. Modrić je u 56. minuti izborio jedanaesterac kojega je izveo Ronaldo, no vratar Alves mu je obranio udarac. Nakon toga je Parejo gurnuo Real u još težu situaciju. U 82. minuti sjajno je pogodio iz slobodnjaka za šok na Santiago Bernabeu. No, Real je u 86. uspio doći do pobjede golom Marcela pa kraljevi i dalje odlučuju o sebi. Pobjede li sve do kraja, postat će prvaci bez obzira na Barcelonu koja večeras gostuje kod Espanyola. Dodajmo i da je Modrić danas odigrao vrlo dobru utakmicu, izašao je u sudačkoj zamjeni, dok je Mateo Kovačić bio na klupi. 