Goran Mrđen ostao je izbornik hrvatske ženske reprezentacije. Upravni odbor HRS-a nije o njegovoj smjeni ni raspravljao. Bez obzira na to što se šuškalo i pregovaralo sa Silvijom Ivandijom i Borisom Dvoršekom, Mrđen će voditi reprezentaciju u susretima protiv Slovenije za odlazak na Svjetsko prvenstvo 2017. godine u Francuskoj. Kad je Mrđen preuzeo reprezentaciju, nakon Canjugina debakla na Europskom prvenstvu 2014. godine, kada smo kao domaćini osvojili 13. mjesto, nije napravljen nikakav pomak. Napravljen je korak natrag. Mrđen je na Europskom prvenstvu u Švedskoj osvojio posljednje, 16. mjesto. Na Svjetsko prvenstvo 2015. godine Hrvatska se nije ni plasirala jer smo dvaput izgubili od Švedske. Ispada da je Mrđen bio “rob” Podravke koja je glavni financijer reprezentacije i jasno je da većina igračica tog kluba mora igrati. I još je k tome on i trener Podravke. Tako je na Europskom prvenstvu u Švedskoj igralo pet igračica iz Koprivnice (Debelić, Nemaškalo, Krsnik, Zadravec i Vidak). Uz posljednje 16. mjesto Mrđen će ostati upisan i kao izbornik koji je na klupi Hrvatske doživio najteži poraz u povijesti velikih rukometnih natjecanja – 16:34 od Norvežanki. No kod nas je valjda normalno da za neuspjeh budete nagrađeni. I kad već nije reagirao Savez, izgleda da će reagirati igračice. I to one najbolje i najiskusnije. Andreja Penezić, Sonja Bašić i Vesna Milanović-Litre rekle su dosta. Ranije su to rekle, baš u Mrđenovoj eri, Marta Žderić i Jelena Grubišić. Igračicama je očigledno dosta naređivanja iz Podravke, dosta im je neuspjeha i činjenice da je ženski rukomet dotaknuo dno i na reprezentativnom i na klupskom planu. A promjene se ne naziru. Bez njih tri, a vjerojatno i još poneke starije igračice, kakve su šanse da prođemo Sloveniju? Nikakve. Ali Savez to očito nije briga.