Foto: Guliver Image/Getty Images JUVENTUS - LAZIO (2:0) igrali su derbi 21. kola Serie A, a vodeća momčad povela je protiv četvrtoplasirane u petoj minuti golom Paula Dybale koji mu je namjestio Mario Mandžukić. Lichtsteiner je nabacio s desne strane, Mandžukić glavom spustio loptu za natrčalog Dybalu, a on je s desnog ruba kaznenog prostora lijepo pogodio za 1:0.  Mandžukiću je ove sezone postigao šest golova za Juventus, ovo mu je četvrta asistencija i već treći gol koji je namjestio u zadnjih mjesec dana jer je dodao Higuainu i Dybali za golove protiv Torina u prvenstvu i Atalante u Kupu. Deset minuta kasnije, Gonzalo Higuain postavlja konačan rezultat tako što iz blizine u gol šalje loptu koju mu je nabacio Cuadrado. Maxu Allegriju tako se isplatila napadačka postava jer je izveo sve ofenzivne adute; Higuain je igrao u špici, iza njega s desna na lijevo Cuadrado, Dybala i Mandžukić, dok je Pjanić bio na centru.  Juventusov trener, od dolaska u klub vjeran taktici 3-5-2, koju je naslijedio od Contea, u studenom prošle godine pokušao je s 4-3-3, a danas je predstavio novu taktiku, 4-2-3-1, s Mandžukićem kao lijevim krilom. Hrvatski napadač odlično se snašao na poziciji koju je igrao u Dinamu. Marko Pjaca ušao je u 87. minuti umjesto Higuaina i odmah opalio nogom pokraj gola. U sudačkoj nadoknadi Cuadrado mu je centrirao, ali Pjaca u idealnoj prilici glavom puca pokraj vrata, tako da će još morati pričekati prvijenac za Juventus.  Tablice vam donosi SofaScore - rezultati uživo