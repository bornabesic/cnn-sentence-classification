DANA WHITE, čelnik UFC-a, okrenuo se Floydu Mayweatheru jr-u i s njim nastavlja pregovore oko boksačkog meča stoljeća. U srijedu je zaključio dogovor s Conorom McGregorom koji je konačno potpisao ugovor. Sada je lopta na strani igrališta američkog boksačkog velikana koji protekle dane provodi u Londonu, gdje će pratiti meč svog pulena Gervonta Davisa narednog vikenda. Upitan o tome kako idu pregovori, Mayweather i nije najbolje reagirao na pitanje novinara. "Od sada sve do subote ne želim da me itko išta pita za McGregora", odbrusio je za iFL.tv i dodao: "Pitajte me nakon subote. Tada me možete pitati o meču s McGregorom i odgovorit ću vam. Dok ne završi meč Davisa, ne želim o tome pričati." Ipak, slavni boksač je natuknuo koliko će novca zaraditi od dvoboja s UFC prvakom. Prema pisanju britanskih medija, radi se o nevjerojatnih 300 milijuna dolara. "Vjerujem da sam jedan od najbolje plaćenih sportaša u povijesti uz Tigera Woodsa, Michaela Jordana i LeBron Jamesa. Svi oni su također zaradili gomilu novca", zaključio je nekoć najbolji P4P boksač svijeta.