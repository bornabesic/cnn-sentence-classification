Hrvatska U21 reprezentacija odigrala je 1:1 sa Švedskom u Koprivnici u kvalifikacijama za Europsko prvenstvo. Momčad Nenada Gračana tako je ostala na prvom mjestu skupine. - Bilo je teško, kako smo i očekivali, s obzirom da se radi o reprezentaciji koja je osvojila prošlo EP za uzrast do 21 godine, a neki su im igrači igrali i na Olimpijskim igrama i za seniorski sastav. Rezultat je vjerojatno i najrealniji jer mislim da smo bolje krenuli, ali nismo iskoristili prilike u prvih 25 minuta, a onda je došlo do pada u našoj igri i Šveđani su iskoristili svoje šanse - rekao je hrvatski izbornik Nenad Gračan. - Mogli i pobijediti, ali sve ostaje otvoreno. I Švedska i Španjolska pripadaju samom vrhu u ovoj kategoriji - dodao je Gračan. Uoči utakmice ozlijedio se Ivan Fiolić pa nije igrao. - Nismo htjeli ništa riskirati - rekao je Gračan. 