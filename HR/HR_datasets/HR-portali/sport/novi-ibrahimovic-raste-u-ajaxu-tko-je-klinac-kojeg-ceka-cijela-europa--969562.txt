NAKON 21 godine čekanja, Ajax je opet u finalu europskog natjecanja. Za trofej Europske lige borit će se protiv Manchester Uniteda, nakon dramatičnog polufinala s Lyonom. Ajax je imao 4:1 iz prve utakmice i dominaciju u uzvratu, no na kraju se jedva izvukao porazom 3:1. Ali tu utakmica svi će zaboraviti i pričat će radije o Ajaxovu povratku u borbu za europski trofej. Posljednji put nastupili su u finalu Lige prvaka protiv Juventusa 1996. godine i izgubili na penale. Sada ih u finalu čeka Jose Mourinho. Jedan od najzaslužnijih za uspjeh Ajaxa je mladi Danac Kasper Dolberg. Rođen je u Silkeborgu, u kojem je debitirao za lokalni klub sa 17 godina. Ajax ga je doveo 2015. godine kada je imao samo 17 godina. Potpisao je trogodišnji ugovor, a potom produžio suradnju s Ajaxom do 2021. godine.  Talentiranog napadača primijetio je poznati danski skaut John Steen Olsen koji je otkrio i Zlatana Ibrahimovića, Viktora Fischera te Christiana Eriksena. Prošlog tjedna proglašen je najboljim mladim igračem nizozemske lige. Ništa čudno: ove godine uspješno je odigrao 29 utakmica, zabio čak 22 gola i postigao osam asistencija.  Prvijenac za Ajax zabio je PAOK-u u kvalifikacijama za Ligu prvaka 2016. godine. Njegovu želju za golovima prepoznao je bivši Ajaxov trener Frank de Boer i ubrzo ga je svrstao u svoju udarnu postavu. Dolberg uživa jednak tretman i danas, kod trenera Petera Bosza i glavni je protagonist Ajaxova napada. Nogometni analitičari kažu da je bolji od najskupljeg tinejdžera na svijetu Marcusa Rashforda.   Prošle godine dobio je poziv od reprezentacije Danske za utakmice protiv Kazakhstana i Češke. Zaigrao je kao zamjena protiv Kazahstana. Poziv je zaslužio i nastupima za sve uzraste danske reprezentacije (U16,17,19 i 21), u kojima je postigao devet pogodaka.