Prvi, ne i jedini, Dinamov kapitalac za sljedeću sezonu trebao bi biti švedski 26-godišnji reprezentativac i igrač atenskog AEK-a Jakob Johansson, moćni, robusni (187 cm) i autoritativni vezni igrač tržišne vrijednosti od dva i pol milijuna eura. Posrijedi je nogometaš kojega Dinamovi skauti prate već neko vrijeme, pa je tako Marijan Vlak i jučer bio u Ateni na utakmici grčkoga prvenstva Panathinaikos – AEK. No, odluka maksimirske struke već je donesena i potvrđena u uredu sportskoga direktora Romea Jozaka: Jakob Johansson je igrač kojega u Dinamu vide kao novoga lidera, pokretačku snagu srednjega reda, ako hoćete kao novoga Ademija, budući da će Arijanu trebati neko vrijeme za povratak u natjecateljsku formu nakon dvogodišnje stanke. Johansson je sedam godina igrao u Göteborgu, s kojim je bio prvak (2007.) i dvostruki osvajač kupa, dok je s AEK-om kup osvojio prošle godine. Ove je sezone čak 40 puta nastupio za atensku momčad, u kojoj se profilirao kao jedan od najznačajnijih i formom najkonstantnijih igrača. Ovo mu je treća sezona u Grčkoj, ugovor mu istječe sljedećega ljeta i stoga već mjesecima priprema izlaznu strategiju. Šveđanin ne želi produljiti ugovor s AEK-om. Tražeći neku manje stresnu destinaciju, naišao je na zainteresiranost Dinama. Odšteta je oko dva milijuna eura, što će Dinamo pokušati smanjiti, vidjet ćemo s kolikim uspjehom. Uglavnom, Dinamov stručni stožer smatra Johanssona ključnim za sljedeću sezonu i učinit će sve da ga dovede. Pregovori s AEK-om su u tijeku. Jakob je sedam puta nastupio za švedsku reprezentaciju, među ostalim igrao je i u kvalifikacijskoj utakmici protiv Francuza na Stade de Franceu u studenome 2016. godine. Dinamo u tišini slaže igrački mozaik za sljedeću sezonu, iako još nije riješio najvažnije pitanje – tko će biti trener? Naime, Ivajlo Petev drži se za slamku i eventualno ga može spasiti osvajanje Hrvatskoga kupa. No, kako god ispalo, Petev ili njegov nasljednik suočit će se s potpuno disfunkcionalnom skupinom igrača, sa zaglušujućim šumom u komunikaciji sa šefom struke. Tako primjerice zadrti Ivajlo Petev u prvom planu više ne vidi Sammira, dok primjerice Zdravko Mamić, s pravom, polaže ogromne nade u njega, s obzirom na Filhovu reputaciju, ali i primanja od čak 1,6 milijuna eura godišnje. Sammir je možda kapriciozan i nepredvidiv, ali je još uvijek majstor i kad bude fizički spreman, u hrvatskoj ligi uvijek može biti prevaga. Petev se svojedobno odrekao i Juniora Fernandesa, ali Čileanac se ovoga ljeta vraća u Dinamo i Mamić mu želi dati novu šansu jer je i u njega uložio ogroman novac. Na posudbi u Turskoj imao je blistavih trenutaka... Osim za Antu Ćorića, čiji je odlazak u Sampdoriju izgledan, za nevjerojatan iznos od najmanje deset milijuna eura, u Dinamu nemaju ponudu ni za jednoga igrača. Čak ni za standardnog reprezentativca, 28-godišnjeg Zelinčanina Josipa Pivarića, koji bi trebao ovoga ljeta uloviti posljednji vlak za inozemstvo. Stoga u Dinamu već dulje vrijeme traje i potraga za lijevim braničem. Mladi Borna Sosa bit će tek pričuvna opcija. U novoj koncepciji za sljedeću sezonu mjesto će teško pronaći i bosanskohercegovački centarfor Armin Hodžić, strijelac čak 20 pogodaka ove sezone. U Dinamu smatraju da im za Europu, ali i bitku s Rijekom, treba snažniji, okretniji, moćniji napadač.