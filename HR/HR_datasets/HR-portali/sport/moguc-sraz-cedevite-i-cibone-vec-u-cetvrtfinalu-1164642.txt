Netko brutalan konstatirao bi da se, kako se približava doigravanje za naslov košarkaškog prvaka Hrvatske, dva najveća favorita “raspadaju”. Branitelj naslova Cedevita zbog ozljeda, a doprvak Cibona zbog odlazaka igrača. Nakon što je potkraj prošle godine klub napustio Ante Žižić, a tri mjeseca kasnije Nik Slavica, Cibona bi mogla ostati bez još jednog mladog igrača. Poput Slavičinih, i menadžeri Emira Sulejmanovića mogli bi pokucati na Cibonina vrata radi isplate zaostataka ili da mu, u suprotnom, omoguće raskid ugovora. Jer dok Cibona muku muči s isplatom plaća (navodno njemu kasni 4-5 plaća), reprezentativac BiH ima ponudu iz Španjolske, iz Fuenlabrade. Na te najave, Cibonin direktor Čavlović ističe da mu je to prvi glas i da je prilično uvjeren da se to neće dogoditi, pa mu želimo da takav zahtjev i ne dobije. Kod Cedevite je pak slučaj da joj otpada igrač po igrač radi ozljeda. Najprije se teško ozlijedio Arapović (6-9 mjeseci oporavka), potom je iz stroja ispao James (na 4-6 tjedana) te Boatright koji neće biti spreman za drugi krug doigravanja, ako ga Cedevita uopće ugleda. Jer, Luka Babić ima vrlo velikih problema s koljenom, Begić ne trenira, Musa je dobio udarac, a ni Katić nije u idealnom stanju (gležanj). S obzirom na to da je puno toga moguće u raspletu posljednjeg kola A-1 lige, koje se igra u nedjelju, nije nemoguće da se već u četvrtfinalu doigravanja sučele Cedevita i Cibona. U 26. kolu Cibona dočekuje vodeći Split, a Cedevita Šibenik. Poredak: 1. Split 21-4, 2. Šibenik 20-5, 3. Jolly 19-6, 4. Cibona 19-6, 5. Zadar 18-7, 6. Cedevita 18-7, 7. Osijek 13-12, 8. Zagreb 11-14... >>Povijesni preokret Clevelanda u Indianapolisu za 3:0 u seriji! 