Nogometaši Arsenala izborili su 4. kolo engleskog FA kupa nakon što su na gostovanju pobijedili drugoligaša Preston sa 2:1. Domaćin, koji se nalazi na 11. mjestu Championshipa, poveo je u sedmoj minuti golom Calluma Robinsona i zadržao je vodstvo do konca poluvremena. Topnici su izjednačili u 46. minuti golom Aarona Ramseyja, a pobjednički pogodak za goste zabio je Oliver Giroud u 89. minuti. - Nismo dobro ušli u susret, Preston nas je iznenadio svojom igrom. Ipak, u drugom poluvremenu smo bili bolji i zasluženo smo pobijedili. Pokazali smo pravi karakter i zabili dva gola - kazao je francuski napadač Oliver Giroud, koji je drugi put u posljednja četiri dana spasio Arsenal. U utorak je u ligaškom susretu kod Bournemoutha zabio za 3:3 u sudačkoj nadoknadi utakmice nakon što je Arsenal gubio 0:3. 