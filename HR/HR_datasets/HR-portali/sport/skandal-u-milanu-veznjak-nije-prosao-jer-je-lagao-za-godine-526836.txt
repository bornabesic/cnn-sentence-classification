AC Milan krenuo je snažno u ljetni prijelazni rok i riješio nekoliko pojačanja i prije nego je rok službeno počeo. Stigao je Mateo Musacchio iz Villarreala, dogovoreno je sve s Lucasom Biglijom iz Lazija, love se Andrea Conti iz Atalante i Alvaro Morata iz Real Madrida. Još jedan igrač je u cijeloj priči, a njegovo ime je Franck Kessie (20). Riječ je o vrlo talentiranom zadnjem veznom, koji je na veliku scenu iskočio ove sezone. Sjajnim igrama u Atalanti ovaj Bjelokošćanin navukao je na sebe poglede brojnih europskih velikana, ali Milan je najbrže reagirao i nije se previše natezao oko cijene kao što je to radio zadnjih godina pa gubio neke dobre igrače (sjetimo se priče s Paulom Dybalom koji je bio pred vratima Milana, ali je otišao u Juventus jer se Adriano Galliani natezao i cjenkao oko par milijuna eura). Kessie je ove sezone odigrao 30 utakmica u dresu kluba iz Bergama i postigao šest golova te upisao četiri asistencije. Usporedbe radi, Casemiro je ove sezone upisao pet golova i četiri asistencije u 41 nastupu, a radi se o igračima koji igraju istu poziciju. No, unatoč sjajnoj sezoni Bjelokošćanin ima velikih problema. Barem ako je suditi prema napisima u talijanskim tiskovinama. Naime, Kessie je već dva dana u klinici La Madonnina u Milanu i ne može proći liječnički pregled kako bi zaključio transfer vrijedan 28 milijuna eura. Što se događa, pitaju se svi. Cijela situacija izazvala je dosta sumnje u Italiji pa se pojavila informacija da postoji sumnja u vjerodostojnost Kessiejeva rodnog lista. Drugim riječima, Talijani tvrde da je Kessie stariji nego što mu to piše u dokumentima. Ništa novo, pogotovo kada su u pitanju igrači s 'crnog kontinenta'. Pitanje je koliko ima istine u svemu ovome, sve ćemo saznati ubrzo.