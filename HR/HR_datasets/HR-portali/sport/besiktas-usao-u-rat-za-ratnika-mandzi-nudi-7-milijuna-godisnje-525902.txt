Nije zabio 30 golova u sezoni, ali napadač Juventusa Mario Mandžukić ima ono ratničko "nešto", zarobio je srca mnogim navijačima Juventusa i zacementirao svoje mjesto u startnoj postavi momčadi Massimilijana Allegrija. Mandžo je odigrao odličnu sezonu, a mnogi ga smatraju herojem 'stare dame'. Lik iz sjene bez kojeg godina ne bi bila ovako uspješna kao sada. Vjernost i požrtvovnost prepoznao je i trener Allegri pa je u dogovoru s upravom odlučio Mandži produžiti ugovor još tri godine uz godišnju plaću od 5 milijuna eura. No, u cijelu priču upleo se i novi-stari turski prvak Bešiktaš, koji pod svaku cijenu želi ojačati momčad za nadolazeću sezonu. Uz našeg Mateja Mitrovića, Mandžo bi bio drugi Hrvat u Bešiktašu, a društvo bi pravio Ricardu Quaresmi, Ryanu Babelu, Inleru, Gonulu, Dembi Ba... Bešiktaš za usluge hrvatskog napadača nudi čak sedam milijuna eura godišnje, piše Sport Mediaset. To je dva milijuna eura više nego što bi Mandžo zarađivao u Juveu, Liga prvaka mu je zagarantirana, a prema svemu sudeći i mjesto u startnoj postavi. Budući da bivšem igraču Dinama, Wolfsburga, Bayerna i Atletica ugovor istječe 2019. godine Bešiktaš bi morao platiti odštetu Juventusu. U tome ne vidi niti najmanji problem i spreman je izdvojiti koliko je potrebno da bi doveo Marija u svoje redove.