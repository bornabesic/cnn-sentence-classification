U svom 41. nastupu ove sezone u Kontinentalnoj hokejskoj ligi (KHL) momčad zagrebačkog Medveščaka poražena je na gostovanju kod Dinama iz Minska s uvjerljivih 6-2 (1-1, 4-1, 1-0). Utakmica je dobro počela za hrvatsku momčad koja je povela u 6. minuti pogotkom Krejčika s igračem više. Domaća momčad je izjednačila u 15. minuti, također s igračem više, a strijelac je bio Komarov. Za Medveščak je kobna bila druga trećina u kojoj su 'medvjedi' primili čak četiri gola, a postigli samo jedan. Materuhin je u 21. minuti iskoristio brojčanu prednost na ledu za vodstvo Dinama. Samo pola minute poslije Galiardi je izjednačio na 2-2. Do kraja drugog dijela Stjepanov jednom, a Ambrožeičik dvaput, zatresli su Medveščakovu mrežu i donijeli Dinamu prednost od 5-2. Konačnih 6-2 u 53. minuti postavio je Materuhin svojim drugim pogotkom. Medveščak se s 48 bodova iz 41 nastupa nalazi na 11. mjestu ljestvice Zapadne konferencije KHL-a, a za osmoplasiranim Sočijem zaostaje 12 bodova. 'Medvjedima' slijedi osmodnevna stanka prije niza od čak deset domaćih utakmica, od kojih će tri odigrati u prosincu, a sedam u siječnju sljedeće kalendarske godine. Prvi sljedeći suparnik Medveščaka je Traktor iz Čeljabinska, koji će u zagrebačkom Domu sportova gostovati u ponedjeljak, 19. prosinca. 