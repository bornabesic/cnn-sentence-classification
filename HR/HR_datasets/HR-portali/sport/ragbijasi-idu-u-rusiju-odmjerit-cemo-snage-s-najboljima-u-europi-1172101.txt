Veličina nije bitna – spremno su poručili ragbijaši Mladosti, malog kluba koji se, kako su objasnili sportaši, bavi velikim stvarima. Okupili su se u kafiću “All In” u Draškovićevoj kako bi “pojačali” svoju Indiegogo-kampanju, preko koje skupljaju novac za odlazak na prvenstvo u Rusiju. – Kao prvaci Hrvatske u ragbiju 7, pozvani smo na Europsko klupsko prvenstvo u Sankt Peterburg, što nam je jedinstvena prilika da odmjerimo snage s najboljim europskim klubovima – rekli su igrači Hrvatskog akademskog ragbi kluba Mladost i dodali kako ih je u odlasku sprečavala samo jedna “sitnica”, činjenica da nisu imali tri tisuće dolara, koliko im je trebalo za karte, smještaj i opremu za Rusiju. Novac su počeli skupljati preko internetske platforme na kojoj svatko može dati doprinos, a zauzvrat su nudili klupske šalice, majice, magnete i privjeske, ali i dresove koje će potpisane donijeti s turnira u Rusiji. – Skupili smo potrebnih tri tisuće dolara, ali kako kampanja traje i dalje, svaki cent preko tog cilja stavljamo u fond za djecu u klubu kako bismo im pružili ono što puno nas starijih ragbijaša nije imalo – objasnili su mladostaši, s kojima su se u “All Inu” družili mnogi Zagrepčani, koji su pokazali da im ragbi nije nevažan sport.