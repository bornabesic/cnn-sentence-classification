Rijeka ne spava noćima, Armada se specijalizirala u proslavama i nastavit će s njima još koji dan. Jer ne događa se svake godine, ili bolje reći nije se dogodilo nikad, da se uzima dvostruka kruna u natjecanjima u kojima jedan klub dominira više od desetljeća kao što je to činio Dinamo. Najprije su proslavili svoj 30. rođendan, nakon toga i povijesni naslov prvaka, a sinoć i duplu krunu i tko Rijeci i Riječanima može zamjeriti na ludom slavlju. U Varaždinu su bili oni najvjerniji i napravili spektakl, no prava ludnica bila je na ulicama njihova grada gdje se na Gatu Karoline Riječke na velikom ekranu pratila pobjeda protiv 'modrih' 3-1. Gat je eksplodirao početkom drugog dijela kad je s drugim Gavranovićevim golom postalo jasno da dvostruka kruna stiže u Rijeku.