Košarkaši Philadelphije noćas su na svom parketu bili bolji od Toronta, pobijedili su u napetoj utakmici s rezultatom 94:89. Važnu ulogu odigrao je Dario Šarić koji je još jednom bio blizu double-double učinku. Hrvatski košarkaš nije bio u startnoj petorci, ali dobio je 24 minute na parketu i postigao osam koševa uz devet skokova i jednu asistenciju. U drugoj četvrtini trener Philadelphia 76ersa Brett Brown bio je nezadovoljan Šarićevim kretanjem pa se derao na njega, a on mu je nešto poslije odgovorio sjajnim potezima na parketu. Na društvenim mrežama pojavio se video akcije u kojoj je Šarić u glavnoj ulozi i odmah je postao pravi hit. Dario je u istom napadu prvo blokirao zakucavanje Powella, a onda i pokušaj Sullingera što je gledatelje u dvorani podiglo na noge, ali i oduševio njegove suigrače koji su ga od sreće počeli naguravati. 