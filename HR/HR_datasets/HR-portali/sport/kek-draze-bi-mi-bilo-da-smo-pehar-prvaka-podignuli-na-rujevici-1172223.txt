Nogometaši Rijeke u subotu (Stadion Maksimir, 19 sati) gostuju kod Dinama u sklopu 36. kola MAXtv Prve lige. Posljednji prvenstveni ogled sezone bit će ujedno promocija Rijeke koja će u Zagrebu podignuti trofej namijenjen prvaku Hrvatske. - Unatoč silnom pražnjenju, fizičkom i psihičkom naporu ispred nas je obaveza, pet tisuća navijača dolaze u Maksimir i to se ne događa svaki dan i samo lud čovjek ne napravi sve da bi te ljude zadovoljio. U jednu ruku je najteža utakmica jer igramo protiv najkvalitetnije ekipe uz nas, ali i najlakša utakmica jer mi smo svoje napravili - rekao je Matjaž Kek. Rijeka će u Maksimiru podignuti pehar namijenjen prvaku Hrvatske. - Bilo bi mi draže da smo pehar podignuli u nedjelju, ali to je moje mišljenje. Fer je i korektno da se trofej podigne u posljednjem kolu, ako je tako prema pravilima. Igrači će se s peharom vratiti u Rijeku i to je satisfakcija. Nije mala stvar na noge podići cijelu Rijeke. Ovaj uspjeh ostaje mi u glavi, ove scene idu u best off utakmica moje trenerske i igračke karijere - ustvrdio je Kek. Mate Maleš najavio je pravi pristup momčadi u Maksimiru. - Mi smo svoje napravili, u utakmicu ulazimo nešto rasterećeniji. Od samog početka bili smo pravi profesionalci i takvi želimo biti do kraja. U utakmicu ćemo ući maksimalno ozbiljni i želja je razveseliti navijače - rekao je Mate Maleš.