Naš junak osmine finala Lige prvaka, grandiozni vratar Monaca Danijel Subašić (32), otkrio nam je s kakvim se problemom suočio za vrijeme utakmice protiv Manchester Cityja. – U prvom poluvremenu poskliznuo sam se na prskalicu za vodu, zaplesao sam na njoj, iskrenuo gležanj i nisam mogao pravilno ispucati loptu koliko me boljelo. Četiri sam puta ispucao u aut. Zbog bolova sam išao i na pregled, srećom gležanj je u redu, nema nikakve ozljede, iako me još boli – kazao nam je u telefonskom razgovoru Subašić, od prošloga mjeseca hrvatski vratarski rekorder po broju nastupa u Ligi prvaka. Cijela Europa zadivljena je igrom Monaca, osobito u prvom poluvremenu, kada ste pregazili Engleze. Igrate najuzbudljiviji nogomet u Europi. Nemamo nikakvih želja – Poklopilo nam se puno toga ove sezone, zabijamo puno golova, a tako smo mlada i neiskusna momčad. Ja imam 32 godine, Raggi 32, German 26, a svi ostali su ‘dica’. To je sjajno, ali nosi i neke zamke. Sjetite se kako smo naivno primili neke golove u Manchesteru. Znate, ti mladi dečki su neiskvareni, oni ne znaju stati na loptu, odugovlačiti, nego se ne štede, idu do kraja. Nedavno smo u jednoj utakmici vodili 1:0 i jedan od tih dečki u 44. minuti brzopleto je izveo aut na našoj polovici umjesto da ukrade malo vremena. I nastala je kontra, umalo smo primili gol. To su stvari koje moraju korigirati, a mi stariji smo tu da s njima razgovaramo i naučimo ih – nastavlja Danijel, najcjenjeniji hrvatski vratar u Europi. Jesu li vam posljednji kiksevi možda malo donijeli nesigurnost uoči utakmice? – Kiks protiv Manchester Cityja dogodi se svakome, a onaj protiv Bordeauxa dogodio se jer sam išao popravljati pogrešku svoga stopera koji me usosio. Ne, nije mi se uvukla nesigurnost jer znam kakav sam golman. I briga me što drugi kažu: kada sam bio najbolji, nisam se uzdizao, a kada sam pogriješio, nisam se pokapao – nastavlja Subašić. Reakcija kod pokušaja Agüera bila je vrhunska. Je li vam netko od suparnika čestitao? – Ma nisam ih ni vidio, odmah su pobjegli u svlačionicu. A mi smo u svojoj slavili s princom Albertom, predsjednikom... Pjevalo se, veselilo... Legao sam u 4, u 10.15 bio sam na doručku, u 11 već na treningu. Ovo vam je drugi četvrtfinale Lige prvaka. Prije dvije godine ispali ste od Juventusa. Kakve su danas želje uoči ždrijeba? – Nikakve, što nam Bog da. Nisam opterećen imenima suparnika. Mi smo svoje napravili, već smo postigli uspjeh iznad svih očekivanja i možemo samo uživati. Sezona iz snova za Danijela Subašića ne uključuje samo četvrtfinale Lige prvaka nego i utrku za još tri trofeja. Monaco je devet kola prije kraja vodeća momčad francuskog prvenstva, s tri boda više od PSG-a, 1. travnja igrat će finale Liga kupa protiv PSG-a na St. Denisu, a 4. travnja četvrtfinale lupa protiv Lillea. Sanjam naslov prvaka – Koliko bih trofeja? Ha, barem jedan, a iskreno najviše me golica naslov prvaka Francuske. Bio sam prvak druge lige, pa doprvak u prvoj, pa dva puta treći. Sad je vrijeme da uzmemo i prvo mjesto. Razmišljate li već i u utakmici s Ukrajinom? Pratite li događaje u hrvatskom nogometu? – Nema ništa ljepše u karijeri nogometaša od igranja za svoju reprezentaciju pred svojom publikom i punim stadionom. Ništa ne može zamijeniti taj osjećaj, da svi, navijači i mi na terenu, budemo kao jedan! Mi igrači to i zaslužujemo, da kad dođemo kući naša publika bude dvanaesti igrač kao što je bila na Euru u Francuskoj. I želio bih da sve prođe bez incidenata, da se o njima više ne priča, kao što bih želio i da se hrvatsko prvenstvo završi normalno, bez izgreda i kazni za bilo koga – zaključio je prvi golman naše nogometne reprezentacije Danijel Subašić. 