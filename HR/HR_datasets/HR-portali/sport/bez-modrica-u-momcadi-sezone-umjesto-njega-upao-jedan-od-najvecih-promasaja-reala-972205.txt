Foto: Guliver Image/Getty Images ZAVRŠENA je Primera, Real je nakon pet godina ponovno prvak, a portal WhoScored objavio je idealnu momčad španjolskog prvenstva. Portal koji prema brojnim statističkim parametrima ocjenjuje igre nogometaša, u najboljih 11 sezone uvrstio je tek dvojicu nogometaša Reala. Na desnom boku idealne momčadi je Realov Dani Carvajal s ocjenom 7.2, a u veznom redu njegov suigrač Toni Kroos (7.7). Za Luku Modrića nije bilo mjesta, umjesto njega u vezni red je upao Asier Illarramendi (7.3), nogometaš Real Sociedada koji je ranije potjeran iz madridskog Reala gdje je bio jedan od najvećih promašaja u povijesti kluba. Modrić je za 22 ovosezonska nastupa u Primeri ocijenjen sa 7.2, a njegov suigrač iz Reala i reprezentacije Mateo Kovačić sa 7.1. Od četiri ofenzivca, čak tri dolaze iz Barcelone - Lionel Messi (8.5), Neymar (8.5) i Luis Suarez (7.8). Društvo im pravi Atleticov Antoine Griezmann (7.4), a zanimljivo je što u idealnu momčad nije upao Cristiano Ronaldo, aktualni najbolji nogometaš svijeta i napadač Reala koji je blistao u završnici sezone. Više igrača u WhoScoredovoj momčadi od Reala ima i njegov gradski rival Atletico, jer su u obrani uz Carvajala i Diego Godin (7.2) te Felipe Luis (7.5).