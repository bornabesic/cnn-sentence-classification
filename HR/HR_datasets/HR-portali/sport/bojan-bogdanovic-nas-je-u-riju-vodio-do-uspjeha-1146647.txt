Petrović je logičan izbor za otvaranje 39. ankete jer je u 2016. bio potpisnik najboljeg dometa reprezentacije u posljednja dva desetljeća – petog mjesta na Olimpijskim igrama. – Moj košarkaš godine za 2016. je Bojan Bogdanović, zbog svega što je, kao vođa momčadi, dao reprezentaciji. Puno je poboljšao igru, sada je moćan i u prodoru jer ima vrlo eksplozivan prvi korak, a može i razigrati suigrača. Petrović je na drugo mjesto postavio budućeg vođu hrvatske reprezentacije. – Dario Šarić igrao je odlično i šteta što mu se dogodilo da slabije igra u utakmici sa Srbijom u četvrtfinalu OI. No da biste bili faktor u takvim susretima, morate stati u red. Osim što je nesebičan, Šiši je za momčad jako dobar jer suptilnom samoironijom uvodi u cijelo okruženje relaksirajući ugođaj. Treći na listi je Krunoslav Simon, treći igrač reprezentacije. – Što je pozornica veća, Simon bolje igra, a tome je tako možda i zato što je tjelesno prvi put na razini profesionalnog košarkaša, a visoka igračka inteligencija omogućava mu da šarmantno prikrije probleme u obrani. Četvrti izbor je Darko Planinić. – Planinić je poruka svima kako se treba odnositi prema nacionalnom dresu, čime si je priskrbio dugoročniji status u reprezentaciji. Peti u poretku za 2016. u Acinim očima je donedavni cibos Ante Žižić, do odlaska u Daruşafaku najkorisniji igrač ABA lige. – A potvrda da se s njim jako dobro radilo je i to što je odmah preuzeo važnu ulogu i u tom euroligašu. Nesretna je okolnost jedino što do lopte može doći samo skokom u napadu, jer su mu suigrači preveliki individualci, no on je već sada među pet najboljih europskih centara. Petrović ovo ljeto računa na svu petoricu, ali ni na jednog Amerikanca s hrvatskom putovnicom. Izbornik je uvjeren da može složiti dobru momčad i igru i bez vrsnih razigravača kakvi su u drugim reprezentacijama Parker, Teodosić, Rodriguez, Spanoulis... – Da, ali pod uvjetom da su na parketu i “dvojke” i “trojke” koji su jaki na lopti. U tom smislu onda mogu koristiti Simona, Babića, Hezonju pak čak i Bogdanovića. Osim toga, ni Šarić nema problema s vođenjem lopte i kreiranjem s pozicije “četvorke”. Inače, na ljeto ću puno više u toj ulozi forsirati Babića jer mi se čini da on igra najprodornije prema košu. Nije li odveć hrabro odreći se plemenita centra poput Tomića? To nam zvuči kao kada bi Španjolci rekli da im više ne treba Pau Gasol? U košarkaškim krugovima špekulira se da izbornik ili zna da Tomić ionako ne bi igrao ili su mu vodeći igrači reprezentacije sugerirali da ga više ne zove. – Nije ni jedno ni drugo. Tomić je bio prvi s kojim sam prošlo ljeto razgovarao i prvi koji mi je rekao “Ne, hvala”, pa sam krenuo drugim putem. Tomić je prije bio prvi napadački izbor, sada je to Bogdanović, a tu je i Šarić. Moramo poštovati i sve što su radili Bilan i Planinić, a to što je bilo puno više šuteva izvana nego ispod koša, pitanje je nove momčadske hijerarhije. Osim toga, sada imamo i dvojicu mladih centara koji s pravom traže svoje mjesto pod suncem. Koliko god stoji da je Tomić sa svojih 30 godina i dalje naš najbolji centar, vrijeme je da dalje krenemo bez njega. Petrovićevih pet Bogdanović 10 bodova Šarić 7 bodova Simon 5 bodova Planinić 3 boda Žižić 1 bod   Dosadašnji laureati: 1978. Dalipagić (Partizan) 1979. Kićanović (Partizan) 1980. Delibašić (Bosna) 1981. Ćosić (Cibona) 1982. D. Petrović (Šibenka) 1983. D. Petrović (Šibenka) 1984. M. Nakić (Cibona) 1985. D. Petrović (Cibona 1986. D. Petrović (Cibona) 1987. D. Petrović (Cibona) 1988. D. Ivanović (Split) 1989. Paspalj (Partizan) 1990. Rađa (Split) 1991. Kukoč (Split) 1992. Komazec (Zadar) 1993. Z. Radulović (Cibona) 1994. Žurić (Cibona) 1995. Mršić (Cibona) 1996. Voloder (Osijek) 1997. Sesar (Zagreb) 1998. Mulaomerović (Cibona) 1999. Kukoč (Chicago) 2000. Kukoč (Chicago) 2001. Kukoč (Chicago) 2002. Mulaomerović (Pao) 2003. Giriček (Memphis) 2004. Vujčić (Makabi) 2005. Vujčić (Makabi) 2006. Vujčić (Makabi) 2007. Z. Planinić (Tau Ceramica) 2008. Popović (Žalgiris) 2009. Tomić (Zagreb, Real) 2010. Ukić (Milwaukee) 2011. Žorić (Zagreb) 2012. Z. Planinić (Himki) 2013. Bogdanović (Fenerbahçe) 2014. Tomić (Barcelona) 2015. Bogdanović (Brooklyn) 