U finalu završnog turnira ovosezonske Eurolige košarkaša u Istanbulu u nedjelju će igrati domaćin Fenerbahče i Olympiacos. Olympiacos je u prvom polufinalu svladao branitelja naslova CSKA iz Moskve sa 82-78 (12-18, 21-22, 27-24, 22-14), dok je Fenerbahče potom nadigrao momčad s najboljim omjerom iz ligaškog dijela sezone, Real iz Madrida sa 84-75 (21-13, 23-21, 19-16, 21-25). CSKA je vodio praktički čitavim tijekom susreta, u nekoliko navrata i s dvoznamenkastom razlikom, ali grčki se sastav vraćao u igru košem sa zvukom sirene na isteku svake od prve tri četvrtine da bi u posljednjih 10 minuta stvar u svoje ruke uzeo Vassilis Spanoulis. Legendarni razigravač Olympiacosa u prve tri četvrtine nije ubacio niti jedan koš iz igre, bio je na samo četiri pogođena slobodna bacanja, ali je u posljednjih 10 minuta zabio 10 poena uključujući i tricu za vodstvo 74-73 1:53 minute prije kraja. Nakon promašaja Printezisa 15 sekundi prije kraja kod vodstva Olympiacosa 79-77 odgovornost u redovima CSKA preuzeo je Miloš Teodosić, ali je promašio ishitreni šut za tricu osam sekundi prije kraja. U završnici punoj slobodnih bacanja Olympiacos je uspio sačuvati prednost. Po 14 koševa za Olympiacos postigli su Spanoulis, Printezis i Papanikolaou, dok su CSKA predvodili Teodosić sa 23 i De Colo sa 16 ubačaja. Fenerbahče je na krilima pune dvorane odlično otvorio utakmicu, vrlo brzo stekao prednost od 17-7 i nije gostima iz Madrida dopustio povratak u utakmicu. Početkom četvrtog dijela domaći sastav je stigao i do 16 pogodaka razlike (68-52) nakon čega je uslijedila serija gostiju od 8-0, no svako daljnje približavanje spriječio je iskusni trener Fenerbahčea Željko Obradović pozvavši minutu odmora na kojoj je smirio svoje igrače. Ekpe Udoh je sa 18 koševa, 12 skokova i 8 asistencija predvodio Fenerbahče, Bogdan Bogdanović je dodao 14 poena, dok su Sergio Llull sa 28 i Jaycee Carroll sa 21 ubačajem bili najefikasniji kod Reala. Olympiacos je dosada tri puta osvajao naslov europskog prvaka (1997, 2012, 2013), dok Fenerbahče još nikada nije bio prvak. Dosad je turski sastav jednom igrao u finalu i to prošle godine kada je izgubio od CSKA nakon produžetka.