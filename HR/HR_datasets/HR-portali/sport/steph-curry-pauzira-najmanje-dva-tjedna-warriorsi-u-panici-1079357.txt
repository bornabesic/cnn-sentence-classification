Najbolji igrač aktualnih NBA prvaka, košarkaša Golden State Warriorsa Stephen Curry izbivat će s parketa oko dva tjedna zbog istegnuća ligamenata desnog koljena zadobivenog tijekom četvrte utakmice prvog kruga doigravanja protiv Houston Rocketsa u nedjelju, objavljeno je nakon što je Curry obavio magnetsku rezonancu. Curry se poskliznuo na mokar parket u posljednjoj sekundi prvog poluvremena utakmice koju je Golden State na kraju dobio s uvjerljivih 121-94 i tako poveo sa 3-1 u pobjedama u seriji koja se igra na četiri pobjede. Njegova ozljeda okarakterizirana je kao istegnuće prvog stupnja, te će za dva tjedna biti ponovno pregledan. Curry tako neće moći pomoći suigračima u nastavku serije protiv Houstona, koju bi Golden State mogao riješiti u svoju korist već u srijedu u petoj utakmici na svom terenu, ali niti u drugom krugu doigravanja u kojemu će prvaci igrati protiv boljih iz ogleda Los Angeles Clippersa i Portland Trail Blazersa, u kojemu je trenutačni omjer 2-1 za Clipperse. >> San Antonio i Cleveland u polufinalu, Curry se ponovno ozlijedio!