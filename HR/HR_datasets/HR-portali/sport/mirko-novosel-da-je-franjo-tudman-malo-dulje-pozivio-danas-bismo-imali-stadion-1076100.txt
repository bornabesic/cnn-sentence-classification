Da u Guinnessovoj knjizi rekorda postoji kategorija “stadion koji se najdulje gradi” nesumnjivo bi prvi na listi bio stadion u Maksimiru. Rekonstrukcija je započela još davne 1997., no u idućih 19 godina maksimirski stadion još nije dobio krov, što je bila ideja na početku rekonstrukcije. I zbog toga je Hrvatska danas jedna od rijetkih europskih zemalja koja nema stadion elitne, 4. kategorije. To znači da ne možemo konkurirati za domaćinstvo finala Lige prvaka, Europske lige, Europskog superkupa... A samim time smo izgubili i mogućnost da budemo jedan od gradova domaćina Eura 2020. godine. Zaista je sramotno što naša reprezentacija, koja nas je proslavila u svijetu, nema dostojan dom u kojem bi igrala. Modrić, Rakitić i društvo zaslužuju lijep nacionalni stadion, a ne “rugobu” u Maksimiru. Prijeći će magičnu milijardu – Velika je sramota što nemamo dostojan nacionalni stadion, što su nas sve susjedne zemlje prešišale po tom pitanju. Bili smo jako blizu da dovršimo maksimirski stadion krajem 90-ih, nedostajalo nam je još dva mjeseca za dovršetak natječaja za gradnju krova i spajanje tribina. No, onda je predsjednik Franjo Tuđman umro, stadion je postao sredstvo politikantstva i sve je propalo. Šteta, jer taj projekt Kincla i Filipovića bio je odličan, da se proveo, danas bismo imali moderan stadion sa 60.000 sjedalica – kaže hrvatska sportska legenda Mirko Novosel, koji je u to Tuđmanovo doba bio direktor u Dinamu, odnosno tadašnjoj Croatiji. Novosel se slaže da za dovršetak maksimirskog stadiona nedostaje žešća politička inicijativa. – Kod nas je nažalost previše jala, zavisti, pa svi odmah broje koliko stadion košta. No ti koji donose odluke, koji sve mogu pokrenuti, trebaju znati da je stadion projekt koji će narodu služiti barem 50 godina – kaže Novosel. Mađari su nedavno nacionalni stadion za reprezentaciju napravili u Budimpešti tako što su srušili stari Ferencvarosov stadion i napravili novi. I to sve za samo 40 milijuna eura (300 milijuna kuna). Usporedbe radi, na stadion u Maksimiru u posljednjih 20 godina potrošilo se gotovo 800 milijuna kuna! I zbog tolikih ulaganja nema ga smisla rušiti, već postojeći treba rekonstruirati, urediti. Trenutačno postoje neki projekti o stavljanju pod krov Maksimira, za cijenu od oko 250 milijuna kuna. A to znači da bi cifra koja se potrošila na Maksimir prešla milijardu kuna! Sulud novac kada se zna da su stadioni identičnog kapaciteta po Austriji (Allianz Arena u Beču, 38 mil. eura), Turskoj (Antalyja Arena, 35 mil. eura), Mađarskoj (Groupama Arena, 40 mil. eura), Njemačkoj (Augsburg Arena, 45 mil. €) sagrađeni za upola manje novca. No u Hrvatskoj se očito moraju mnogi “namiriti” pa je zbog toga i cijena viša. Sport zaslužuje više objekata Prije tri godine spominjalo se da će se odustati od dovršetka Maksimira i da će se veliki stadion graditi na Kajzerici. Arhitekt Hrvoje Njirić napravio je sjajan projekt “Plavi vulkan”, kojim je dominirao stadion od 50.000 mjesta, no od te se ideje odustalo, gradske i državne vlasti nisu je podržale. – Daj Bože da se napravio taj stadion na Kajzerici, no nije bilo sluha gradske vlasti. Nogomet zaslužuje jedan pravi moderni stadion, nešto poput zagrebačke Arene u kojoj se mogu igrati rukometne i košarkaške utakmice na najvišem nivou. U Hrvatskoj je generalno premalo sportskih objekata, pogotovo s obzirom na to kakve nam sjajne rezultate sportaši postižu – smatra Ivan Šuker, HDZ-ov zastupnik u Saboru. I stvarno, vrijeme je da nakon 37 godina (Poljud) dobijemo jedan moderni nogometni stadion.  >>Srbi imaju kamp, a sada grade i stadion... Hrvati pak nemaju ništa!