Bez oca je Petra ostala kad joj je bilo samo pet godina. Bio je to jako težak udarac za nju jer su bili vrlo vezani, nerazdvojni. Svaki trenutak bili su zajedno. Još i danas se od toga nije oporavila. I sama je rekla da mečeve igra za oca, kaže Sandra, majka Petre Martić (26).  Hrvatska tenisačica nakon pet godina vratila se u osminu finala Roland Garrosa. Zbog problema s leđima devet mjeseci je pauzirala, zbog silnih ozljeda pala je na 290. mjesto WTA ljestvice, no pobjedom protiv Anastasije Sevastove, 19. na svijetu, 6-1, 6-1 za samo 49 minuta, Petra je opet pokazala da je tenisačica za sam svjetski vrh. - Moja kći je velik borac, nikad ne odustaje, a ja joj samo želim da je konačno zaobiđu ozljede. Svaki put kad počne dobro igrati i stignu rezultati, dogodi se neka ozljeda - kaže mama Sandra, koja je velika podrška Petri u najtežim danima. - Ovo što je napravila u Roland Garrosu je čudo. Tek je u veljači počela servirati, i to tek 20 servisa dnevno. Ali cijeli život joj je takav, borba - ističe ponosna mama. A Petra je od povratka na teren ove sezone pobijedila u 23 od 26 odigranih mečeva. - Kad joj je otac preminuo, sav novac koji sam imala dala sam za njezin tenis. Bilo je jako teških dana, no kad je s 13 godina potpisala prve ugovore, postalo je lakše. U tim godinama nekako smo se međusobno gurale i pomagale - kaže Sandra, koja je bila rukometašica. - Željela sam da i Petra zaigra rukomet, no ona mi je odgovorila da nema šanse jer vidi mene, koju stalno nešto boli - nasmijala se mama Martić. - Da je zaigrala rukomet, sigurno bi bila odlična, sigurno i reprezentativka - dodala je. Petra je po kući nosila stari očev reket te je s 4-5 godina počela trenirati tenis. - S tih 4-5 godina nije promašila lopticu, bila je nevjerojatna. Ima jaku glavu, recimo, nije praznovjerna, nema nikakav ritual - istaknula je mama. Kad je imala osam godina, Petra je bila sva u tenisu. - Imala je papigu, koju je nazvala Patrik, po tenisaču Rafteru. Njega je voljela. Uzor joj je i Mirjana Lučić-Baroni, divi joj se s obzirom na to što je sve prošla u životu. Mama Sandra dobro zna što će njenu kćer obradovati kad se vrati kući s turnira. - Obožava janjetinu. Nekad je voljela tjesteninu, no prestala ju je jesti zbog glutena.