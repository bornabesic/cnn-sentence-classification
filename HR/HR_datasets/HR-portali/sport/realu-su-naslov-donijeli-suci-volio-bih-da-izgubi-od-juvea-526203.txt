U dijelu Madrida obojenom u Realovu bijelu boju proslavili su prvi naslov nakon pet godina i okrenuli se povijesnoj obrani titule u Ligi prvaka.  Barcelona se sprema za svoj finale, u Kupu kralja protiv Alavesa. - Suci su skrojili prvenstvo, nadam se da će sljedeće godine La Liga uvesti video tehnologiju. Ponekad nije dovoljno biti na istom nivou kao tvoj rival, to je pokazala ova sezona. Nećemo plakati, to je završena priča, ali nadam se da smo nešto naučili. - Nije bilo dovoljno biti jednako dobar, morali smo biti puno bolji od Reala da bismo osvojili ligu. To nam je lekcija - rekao je Gerard Pique. Barcelona na kup gleda kao na utješnu nagradu. - Luis Enrique jedan je od najboljih trenera u povijesti Barcelone. Osvojio nas je sve u svlačionici i nadam se da će otići kao pobjednik, zaslužio je to. Liga prvaka? Koncentriran sam na kup, no već znate da bih volio da Juventus osvoji. Za Juve će navijati i Bayernov predsjednik. Iako će u vrijeme finala biti u Cardiffu na Uefinu sastanku, Karl Heinz Rummenigge rekao je kako mu ne pada napamet otići na finale Lige prvaka. - Još je prerano i još boli, ne mogu zaboraviti što su nam napravili u Madridu. Pa onakvo suđenje nisam vidio 40 godina - rekao je Rummenigge o mađarskom sucu Viktoru Kassaiju koji je pogurao Madriđane protiv Bayerna.