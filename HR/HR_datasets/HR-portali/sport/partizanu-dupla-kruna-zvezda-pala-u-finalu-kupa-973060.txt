Foto: Screenshot NAKON što je postao prvak Srbije, Partizan je osvojio i Kup. Crno-bijeli su u finalu na svom stadionu srušili najvećeg rivala Crvenu Zvezdu s 1:0, a gol za pobjedu zabio je glavom Nikola Milenković u 42. minuti poslije kornera koji je s desne strane izveo Marko Janković.  Time je momčad Marka Nikolića osvojila 14. Kup u povijesti (pet u Jugoslaviji, četiri u Srbiji i Crnoj Gori), a ovo joj je peti od neovisnosti Srbije.  Također, Partizan je bez poraza u posljednjih 39 utakmica u svim natjecanjima, uz 35 pobjeda i svega četiri remija, a posljednji put je izgubio 20. kolovoza 2016. kod Spartaka.  > Tučnjava na derbiju u Beogradu: Delije rastjerale Grobare pa se sukobile s policijom S druge strane, Zvezda je do kraja pokušala stići do izjednačenja i produžetaka, ali je vratar Partizana Nemanja Stevanović uspio obraniti sve velike prilike gostiju. A, najveću priliku Zvezda je imala u 94. minuti, kada je Nenad Milijaš sjajno šutirao iz slobodnog udarca, a Stevanović fantastično zaustavio njegov udarac i donio trofej Partizanu. "Trebali smo slaviti s više golova razlike, no odlično je i ovako. Pred kraj je Zvezda imala nekoliko prilika, ali smo se uspjeli obraniti. Osvojili smo duplu krunu, svladali Zvezdu treći put ove sezone i zasluženo smo osvojili oba trofeja", rekao je trener Partizana Nikolić.