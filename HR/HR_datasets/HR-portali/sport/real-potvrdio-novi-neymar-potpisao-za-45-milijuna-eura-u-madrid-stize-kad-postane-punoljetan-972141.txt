Foto:Getty Images/Guliver Image REAL MADRID potvrdio je da je dogovorio transfer jednog od najvećih brazilskih nogometnih talenata za kojim već sada, sa 16 godina, luduju najmoćniji europski klubovi. Vinícius José Paixão de Oliveira Júnior u srpnju će napuniti 17 godina, u seniorskom nogometu još nije napravio ništa, ali Real Madrid će za njega platiti čak 45 milijuna eura uz dodatne bonuse. Prema pisanju brazilskih medija, Real će odmah platiti 30 milijuna eura, a preostalih 15 milijuna u tri godišnje rate po pet milijuna eura. Zanimljivo je to da je transfer službeno dogovoren za srpanj 2018. godine, a Viniciusa bi Real ostavio u sadašnjem klubu Flamengu do ljeta 2019., iako bi mogao i ranije zaigrati za Real, ako se oba kluba dogovore.    Na nedavnom prvenstvu Južne Amerike za mlade reprezentacije osvojio je s Brazilom naslov prvaka, kao i trofeje za najboljeg strijelca i igrača turnira. U domovini je već sada velika zvijezda kojoj i njegov idol Neymar šalje čestitke iz Barcelone. Veliki interes za mladog Brazilca pokazali su i engleski klubovi Chelsea, Manchester United, Liverpool i Manchester City te Juventus, ali Real Madrid je bio najbrži i najizdašniji. Upravo je Neymar, najskuplji izlazni transfer brazilskog nogometa, jedini koji je plaćen više nego Vinicius Junior.