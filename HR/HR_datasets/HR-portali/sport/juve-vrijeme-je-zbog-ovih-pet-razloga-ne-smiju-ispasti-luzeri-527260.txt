Juve, vrijeme je, parola je talijanskog prvaka uoči velikog finala Lige prvaka u Cardiffu. Real Madrid, aktualni europski prvak, favorit je večerašnjeg ogleda i to s pravom, a iz redova talijanskih prvaka začulo se sljedeće: - Finala se ne igraju, finala se pobjeđuju! No, mnogi smatraju da će Talijani napraviti ono što Atletico u zadnja dva finala nije uspio - smoći snage zadati 'galacticosima' završni udarac kad osjete krv.  Evo zbog čega Mandžo i njegovi ratnici računaju na europsku krunu. Nemaju pravo na alibi... Prije dvije godine Juventus je pao u berlinskom finalu protiv Barcelone. Kako je trener Juvea Max Allegri rekao u uvodnoj pressici uoči Reala u Cardiffu, oni su svoj zenit te godine dosegnuli izbacivanjem Reala u polufinalu. Protiv 'svemirske' Barcelone nije se moglo, iako se Juve odupirao svim silama, pali su. Nisu bili dovoljno kvalitetni za rušenje nadmoćnije momčadi. Večeras igraju ponovno protiv jačeg od sebe, ali razlika nije toliko drastična. Istini za volju, madridski je sastav iskusniji u ovakvim bitkama, pa i kvalitetniji, no ne u toj mjeri da je Juve autsajder. Opasnost od talijanskog sastava pršti iz svake pozicije što nije bio slučaj u Berlinu. Nemaju slabu točku. Dominacija Juvea u Italiji postala je dosadna. Naravno, ne i njihovim navijačima koji uživaju u tome, no niti oni nisu oduševljeni europskim izdanjima kluba. Bilo je neugodnih trenutaka poput ispadanja od Galatasaraya u skupini 2013., bilo je i teško probavljivih poraza kao onaj lanjski od Bayerna u osmini finala. Bilo je i suza poslije Barcelone i poraza u Berlinu (3-1)... Iz svega toga, momčad Massimiliana Allegrija izvukla je lekcije. Ove godine odlučniji su nego ikad. Da mogu dobiti bilo koga, pokazalo je razbijanje Barcelone u četvrtfinalu gdje nisu primili gol u 180 minuta protiv najboljeg svjetskog napada. Stepenicu kasnije, rutinski su odradili razigrani i moćni Monaco. Bio je to dvoboj muškaraca i dječice i mogao je završiti na samo jedan način - pobjedom zrelijih. 'Bianconeri' su danas na vrhuncu zrelosti, to je mješavina prekaljenih šampiona poput Buffona, Alvesa i Mandžukića i talentiranih igrača poput Dybale i Alexa Sandra. Što li su sve govorili Juveovi navijači u ljeto 2014. kada je klub preuzeo Max Allegri... On je dvije godine ranije bio veliki rival Conteovom Juventusu, a onda je poslije iznenadnog 'bijega' projektanta šampionske 'stare dame' zasjeo na njihovu klupu. I odmah ispravio većinu Juveovih anomalija. Do dolaska Allegrija, Juventus je patio od manjka samopouzdanja u europskim utakmicama, igrao jednoličan i predvidljiv nogomet u 3-5-2 formaciji i sve je to u samo godinu dana sredio čovjek iz Toscane. Iz 3-5-2 Juve se prebacio u 4-3-1-2 i počeo igrati lijepo i uvjerljivo u Europi. Iz godine u godinu, Allegri je gubio ključne igrače poput Pirla, Vidala, Teveza i Pogbe, dobivao neke nove, kvalitetne momke i od njih napravio pobjednički stroj sposoban za igranje u više formacija. Danas Allegrijev Juventus može igrati 3-5-2, 4-3-1-2, 4-3-3, 4-2-3-1 i 3-4-3. Na kraju, to su samo brojke na grafičkom prikazu, Juve je postao momčad koja savršeno zna kada treba napasti, a kada se braniti. Allegri večeras ima priliku potvrditi se kao najbolji trener u Europi... Real može uzeti svoj drugi uzastopni naslov prvaka Europe što nije uspjelo niti jednom klubu otkako ovo natjecanje nosi naziv Liga prvaka. I to je strahovit motiv. Real je uzeo prvenstvo Španjolske poslije pet godina suše i mirni su. Znaju igrati finala i jača su momčad od Juventusa. Barem pojedinačno. Ipak, koliki god bio njihov motiv, Juveov je veći. Ovaj klub od 1996. nije osjetio slast osvajanja Lige prvaka, poslije te sretne godine, imali su četiri poraza u finalima i posprdno im je dodijeljen nadimak - europski miš. Kao da se boje finala, ili nemaju samopouzdanja. Ove sezone poklopilo im se sve što je trebalo, a snagu motiva na njih najbolje može prenijeti najbolji golman svih vremena, Gianluigi Buffon. On u karijeri ima sve osvojeno, ali 'klempavi pehar' nije držao u rukama. Večeras, u 39. godini kao kapetan, može ispisati prekrasnu nogometnu bajku. Pored osnovnih motiva, Juventusovi igrači igraju za svog kapetana koji ih je toliko puta spasio svojim obranama. Dosta bi bilo alibija. Juve večeras ima idealnu priliku doći do 'triplete', odnosno napraviti isto što i Mourinhov Inter 2010. Poslije stadardno dobro obavljenog posla u Italiji, dominacija mora poprimiti i europske obrise. Europski luzeri, kako ih je nazvao njihov 'krvnik' Predrag Mijatović iz 1998., večeras igraju i za razbijanje te pogrdne krinke. Pet uzastopnih izgubljenih finala bilo bi previše, navijači su nestrpljivi i mnogi kažu - ako Juventus večeras ne osvoji naslov prvaka Europe, neće nikad! Alibiji su ionako uvijek bili za gubitnike. Da, Juve, vrijeme ti je...