Više osoba privedeno je u policijsku postaju nakon polufinalne utakmice Kupa Krešimir Ćosić između Cedevite i Zadra (92:75) u petak u Šibeniku. Uhićeni su pripadnici Tornada, navijačke skupine iz Zadra, koji su tijekom utakmice u nekoliko navrata glasno vrijeđali Cedevitina igrača Džanana Musu, vikali su "Musa Turčine, napuši se k…" i "HDZ pederi, košarku ste sje…", pa je glavni sudac Srđan Dožai u 33. minuti prekinuo utakmicu i naredio redarima da isprazne dio tribine na kojoj su se nalazili navijači Zadra. Tijekom narednih deset minuta pripadnici Tornada mirno su, okruženi policijom, napustili sportsku dvoranu na Baldekinu te je utakmica nastavljena. Nakon utakmice policija je izvijestila da je utakmica bila prekinuta u 18,20 sati, odnosno sedam i pol minuta prije kraja i to zbog prekršajnog ponašanja većeg broja navijača KK Zadar koji su dobacivali poruke koje iskazuju ili potiču mržnju na temelju rasne, regionalne i nacionalne osnove. "Nakon upozorenja organizatora da prestanu, navijači su nastavili s opisanim ponašanjem zbog čega smo priveli više osoba u policijsku postaju u Šibeniku gdje je u tijeku kriminalističko istraživanje", rekla nam je glasnogovornica PU šibensko kninske Marica Kosor koja nije mogla reći o koliko je privedenih navijača riječ. 