Foto: Getty Images/Guliver Image JUVENTUS je izgubio i drugo finale Lige prvaka u posljednje tri godine. Real Madrid je u Cardiffu s 4:1 potopio talijanskog prvaka i uzeo 12. europski naslov.      PRATITE NAJNOVIJE REAKCIJE IZ CARDIFFA I ITALIJE NAKON FINALA LIGE PRVAKA: Talijanski mediji na naslovnicama tuguju s Juventusom. Allegri: Trebali smo se braniti noktima i zubima Trener Juventusa Masimiliano Allgeri je nakon poraza u finalu rekao: "Jako sam ponosan na sve što su moji igrači postigli ove sezone. Došli smo ovdje po trofej, nismo uspjeli. Igrali smo dobro u prvom poluvremenu, ali nismo iskoristili prilike. Pjanić je imao problema s koljenom, Real je podizao tempo i imali smo gadnih 15 minuta. Primili smo gol iz odbijanca i onda smo pali psihološki. Morali smo reagirati i braniti se zubima i noktima, ali to je jedan korak koji moramo napraviti u budućnosti, naučiti iz ovog iskustva i sazrijeti".  "Imamo priliku pokušati ponovo sljedeće godine, moramo mirno analizirati gdje možemo napredovati, nogometno i mentalno. Trošili smo puno energije u prvom dijelu, a nismo trebali. Morali smo biti mirniji. I to moramo naučiti".   Allegri se osvrnuo i na komentare da napušta klupu Juvea i odlazi u Arsenal.   "U sljedeću sezonu ulazimo još motiviraniji da izborimo finale i osvojimo Ligu prvaka, Scudetto i talijanski kup. Moramo se napuniti energijom i uzvratiti. Ova momčad ima sve što treba za pobjedu, a klub zna gdje se moramo pojačati", rekao je Allegri.    Dani Alves: Nismo se branili onako kako znamo Dani Alves upisao je 100. nastup u Ligi prvaka, ali nije uspio još jednom osvojiti trofej koji je podizao s Barcelonom.   "Uspjeli smo se vratiti i izjednačiti ali u drugom poluvremenu je Real jednostavno igrao bolje. Mislim da je to bio pristup koji se od njih očekivao. Razlika je u tome što se mi nismo branili onako kako to inače radimo", rekao je Brazilac. Bonucci: Ovo je trebao biti taj trenutak "Razočarani smo. Trebao je to biti taj trenutak. Vjerovali smo da je vrijeme. Nažalost, nije bilo. Čestitke Realu na pobjedi. Ostaje ponos što sam bio dio ove grupe. Osvojili smo dva trofeja, napravili smo nešto jedinstveno", rekao je nakon poraza Leandro Bonucci.   Marchisio, koji je ušao umjesto ozlijeđenog Pjanića, je dodao: "Neću opisivati žaljenje koje osjećamo. Naši protivnici zaslužuju priznanje za ovo finale. Mi zaslužujemo aplauz za ovu sezonu, punu emocija i snažnih trenutaka. Nije završilo kako smo se nadali. Počinjemo ispočetka. To je naš novi moto. Nastavljamo sanjati. Forza Juventus". Agnelli: Vraćamo se jači sljedeće sezone Predsjednik Juventusa Andrea Agnelli je rekao da je ponosan na svoju momčad.   "Osjećamo ponos zbog posljednjih sedam godina, postali smo jedan od najvećih klubova Europe. Mogu samo čestitati momcima i reći da ćemo se vratiti jači sljedeće sezone", rekao je Agnelli i dodao:   "Želimo biti jači, iz dana u dan, iz tjedna u tjedan, iz sezone u sezonu. Znamo da moramo napraviti više ako želimo podići ovaj trofej. Nije na meni da komentiram igru u zadnjih 20 minuta, komentirat ću cijelu sezonu i mogu reći da sam ponosan". Buffon: Imamo za čime žaliti  Mario Mandžukić zabio je jedan od najljepših pogodaka u povijesti natjecanja, a Luka Modrić je asistirao u Realovom jurišu na pobjedu i novi trofej.   Jedna od najtužnijih priča finala je ona legendarnog golmana Gianluigija Buffona, velikana koji će i u 41. godinu života ući bez najvažnijeg klupskog trofeja.        "Jako sam razočaran, mislili smo da smo napravili sve za pobjedu u finalu. Imali smo odlično prvo poluvrijeme, radili smo velike probleme Realu i zato smo ostali šokirani konačnim raspletom. Očito za ovakav trofej moramo biti puno snažniji".   "Real je zasluženo pobijedio. Ne mogu objasniti zašto smo igrali kako smo igrali u drugom dijelu. Imamo za čime žaliti, ali u drugom dijelu se sve okrenulo protiv nas".