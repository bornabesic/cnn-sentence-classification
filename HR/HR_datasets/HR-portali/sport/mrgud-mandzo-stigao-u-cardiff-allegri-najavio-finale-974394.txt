Foto: Getty Images/Guliver Image MOMČAD Juventusa stigla je u Cardiff i smjestila se u hotel u kojem će dočekati sutrašnje finale Lige prvaka protiv Real Madrida.  "Bio je ovo dug put, ali stigli smo ovdje po trofej", rekao je Allegri na početku posljednje press konferencije uoči finala.  Talijanski prvak nakon osvojenog "Scudetta" i talijanskog kupa želi potvrditi trostruku krunu protiv ekipe koja je prije godinu dana podigla europski naslov. "Naporno smo radili cijelu godinu za ovu utakmicu i sve ćemo napraviti da se kući vratimo s peharom. Neće biti lako, ipak je Real aktualni prvak", dodao je trener Juventusa. "Sve naše utakmice ove sezone su bile trening za ovo finale, sutra moramo pobijediti. To je jedna utakmica, trebamo razumjeti kada je trenutak za napad, a kada za obranu. Uz malo sreće, vraćamo se s trofejom. Iznad svega, moramo vjerovati da možemo osvojiti naslov".   Osvrnuo se i na sastav Realove momčad. Najveća dilema je hoće li u napadu od prve minute igrati Gareth Bale ili Isco.   "Gareth Bale je organiziraniji i ima jači tempo. Isco je imao nevjerojatnu sezonu i daje im malo više nepredvidivosti, ali mogao bi uzrokovati manjak organiziranosti i to su situacije koje mi trebamo iskoristiti". "Pripremili smo momčad na obje opcije. Real je s Baleom vrlo opasan, znaju iz kontranapada u tri dodavanja stići do šanse za gol. S Iscom su nepredvidivi, ali i slabije organizirani u obrani".  Real Madrid je zabio najmanje jedan gol u svakoj od posljednjih 70 utakmica. Može li ga zaustaviti legendarni Gigi Buffon?  "Sutra Real možda neće zabiti. Statistike nisu važne, mi moramo biti odlučniji, glasniji i požrtvovniji. Moramo tehnički i taktički biti bolji od njih". Bivša zvijezda Reala Gonzalo Higuain napustio je Madrid prije nego što je "Kraljevski klub" osvojio posljednje europske titule. Sutra ima priliku karijere i pravi je trenutak da opravda više od 90 milijuna eura koje je Juve prošlog ljeta platio za njega.   "Higuain nema više što dokazivati. On je velik igrač, već je pokazao da može zabijati važe golove kao protiv Monaca. Kad i ne zabije, igra odlično. Dybala je puno napredovao, mučio se prošle sezone, ali ove je ulazio u velike utakmie s pravim mentalitetom, siguran sam da mu neće smetati pritisak". Nije propustio spomenuti i svog najvećeg borca Marija Mandžukića, jednog od Juveovih igrača koji već ima europski naslov.   "Mandžukić radi velike stvari, a već je ranije osvajao ovaj trofej. Postoje igrači koji ne pobjeđuju slučajno nego osvajaju trofeje gdje god odu igrati, i za to postoji dobar razlog", rekao je Allegri.