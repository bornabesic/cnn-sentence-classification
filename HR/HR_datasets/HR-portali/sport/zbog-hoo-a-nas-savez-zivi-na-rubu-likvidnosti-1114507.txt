Ivan Veštić, predsjednik Hrvatskog atletskog saveza, nije ostao dužan Josipu Čopu, glavnom tajniku Hrvatskog olimpijskog odbora na njegove izjave koje su izašle u Večernjem listu 16. rujna ove godine. Zašto se radi proračun? - Gospodin Čop predbacuje mi da brkam kruške i jabuke. Ne, on brka te pojmove. Zašto? Zato što država direktno ne duguje HAS-u već HOO-u. Proračun HAS-a je usvojila skupština HOO-a. Dakle, po vertikali ja nemam pravo ići u nadležno ministarstvo. To je posao i dužnost HOO-a. Zar ne bi bilo nepristojno da preskačem svoje krovno tijelo kojem ova uloga pripada i po važećem zakonu? – rekao je Veštić. Hrvatski atletski savez je još uvijek dužnik prema dobavljačima. - Pitam se zašto? Način transferiranja novca nacionalnim sportskim savezima je zaista jedinstven. Zbog takvog načina funkcioniranja, koji se temelji na tome da morate prvo kupiti ili zadužiti se za robu ili usluge, pa tek onda s računima ići u HOO po refundaciju i čekati kad će se ta sredstva doznačiti, cijelo vrijeme moramo živjeti na rubu likvidnosti ili biti u minusu. Zar nije normalno kad vam se odobri proračun da sredstva dobivate u mjesečnim ili kvartalnim anuitetima? U protivnom, zašto radimo proračun? – istaknuo je Veštić. Postoje razvojni programi... - Da, ideja je odlična, no realizacija upitna. Zašto? Zato što je hodogram kandidature i realizacije programa toliko zamršen kao kad privrednik skuplja dokumentaciju za otvaranje tvrtke. U naravi to nisu nikakva dodatna sredstva već novac umanjen nacionalnim sportskim savezima za potrebe redovnog programa. Zašto je to tako? Ja mogu postaviti tezu da se novac želi držati u svom obuhvatu, a znate kako je – tko ima novac ima i moć. S druge strane, zbog pravilnika i ograničenja, savez ispada nesposoban iskoristiti sredstva. U konačnici ta nerealizirana sredstva ne dobije savez, a pretpostavljam da se ista ne vraćaju u ministarstvo. Sandri popust od tri posto?! HOO je ponudio pomoć oko nalaženja sponzora HAS-u. - Bilo bi lijepo kad bi tako bilo, ali to nuditi u situaciji kad se atletičari koriste za potrebe HOO-a od kojih ni oni ni HAS nemaju ništa, malo je ponižavajuće. Sandra Perković je sudjelovala u kampanji jednog sponzora HOO-a na način da su pojedinci osigurali sebi kartice za gorivo od cca 15.000 kuna, a Sandri je dana kartica s popustom na gorivo od tri posto – zaključio je Veštić.