Beskućnik iz Manchestera Steve Jones, koji je bez imalo razmišljanja priskočio u pomoć stradalima u terorističkom napadu na koncertu Ariane Grande, svojim potezom oduševio je vlasnike West Hama koji su mu odlučili pomoći. Jedan od gazda "Čekićara" David Sullivan i njegov sin Dave plaćat će Jonesu šest mjeseci stanarinu, osigurati mu novu odjeću, te pokušati mu pronaći posao. Jones je postao heroj nacije kada je bez razmišljanja priskočio u pomoć stradalima. "Morao sam pomoći jer ne bi mogao živjeti sa sobom da sam se okrenuo i otišao," kazao je 36-godišnji beskućnik. Čelnici West Hama kojeg vodi naš Slaven Bilić, stupili su u kontakt s nekoliko organizacija iz Manchestera kako bi pronašli Jonesa. "On zaslužuje priliku za bolji život nakon svog nesebičnog i herojskog čina. Impresionirani smo hrabrošću koju je Steve pokazao," kazao je David Sullivan. Najmanje 22 ljudi poginulo je u napadu bombaša samoubojice u ponedjeljak navečer u Manchester Areni. Napadač, koji je također poginuo u napadu, aktivirao je bombu u foajeu dvorane oko 22.30 sati, neposredno nakon završetka koncerta američke pjevačice Ariane Grande. Među žrtvama ima i djece, a ozlijeđenih je 59.