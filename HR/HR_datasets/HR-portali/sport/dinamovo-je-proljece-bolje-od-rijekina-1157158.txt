Nakon ne baš uvjerljive partije protiv Cibalije u Vinkovcima i onog Batinićeva penala plavi su ipak pronašli pravu formu i u nastavku sezone krenuli s odličnim rezultatima. U prvenstvu su sad na sto posto, četiri utakmice i četiri pobjede, dodali su tome i 6:0 pobjedu u polufinalu kupa sa Splitom, pa u uzvratu odigrali mirnih 0:0. Osim prave forme, Dinamu na ruku ide činjenica da je u proljeće bolji nego u jesenskom dijelu. Zacijelo i zato što nema europskih utakmica, jer pripreme odradi mirno i u cijelosti, za razliku od ljetnih kad je zbog Europe sve ‘stisnuto’. Na kraju zadnje tri sezone Dinamo je bio prvak, a Rijeka je bila druga i te zadnje tri sezone plavi su uvijek na proljeće osvajali više bodova od Rijeke. Plavi pobjeđivali Rijeku U prošlom prvenstvu plavi su u proljeće krenuli sa šest pobjeda, sve do 1:0 poraza od Hajduka, a Rijeka je već u drugom proljetnom kolu stradala upravo od Dinama s 3:0. Na kraju su plavi do kraja upisali sve pobjede osim remija 0:0 s Rijekom pet kola prije kraja. Izgubili su na proljeće samo pet bodova, a Rijeka je izgubila 11, osim poraza od Dinama, upisala je još četiri remija, na kraju je Dinamo slavio naslov s osam bodova prednosti. U sezoni prije toga Dinamo je na proljeće izgubio osam bodova, a Rijeka 13, stradala je i s 4:0 od Dinama (i jednom igrala 2:2), te na kraju prvenstva kao druga završila s 13 bodova manje od plavih. U sezoni 2013./14. Dinamo je na proljeće izgubio deset bodova, a Rijeka 13 i zanimljivo, i tada su plavi pobijedili Rijeku s 4:0 i odigrali 2:2. Prvak je bio Dinamo, s 11 bodova više od Rijeke. I sad je krenulo slično, plavi imaju sve četiri pobjede, Rijeka je nakon tri pobjede upisala remi kod Hajduka u prošlom kolu i ‘skratila’ bodovni saldo za dva boda. Ono što je ipak drukčije jest to što su plavi ovaj put krenuli s druge pozicije, a Rijeka je postala lovina. Imala je i u prošlom prvenstvu prednost, ali u jesenskom dijelu, no ta četiri boda više prosula je do zimske stanke. Istra uzela plavima dva boda I u ovom trenutku Rijeka ima četiri boda više. Pred današnju utakmicu s Istrom 1961 trener Dinama Ivajlo Petev s pravom se pribojava lošeg travnjaka. Kako i ne bi, upravo na takvom travnjaku njegova se momčad teško mučila protiv Cibalije, u spomenutom prvom kolu nastavka. – Jedino što me zabrinjava jest teren, ali to ne možemo promijeniti, moramo se što brže prilagoditi i biti pravi jer samo nas tri boda zanimaju protiv Istre, koja ima solidnu momčad i bit će to dobra utakmica – veli Petev, koji s Puljanima nema dobra iskustva. Oni su mu ‘ukrali’ jesenas dva boda remijem u Maksimiru, nakon što su plavi poveli u 44. minuti preko Juniora Fernandesa, za konačnih 1:1 izjednačio je današnji kapetan Istre Goran Roce iz jedanaesterca. U Dinanu su i službeno objavili da nije stigla nikakva obavijest o Arijanu Ademiju, ni odluka ni o odgodi odluke, vjeruju da bi se sve trebalo riješiti za koji dan. 