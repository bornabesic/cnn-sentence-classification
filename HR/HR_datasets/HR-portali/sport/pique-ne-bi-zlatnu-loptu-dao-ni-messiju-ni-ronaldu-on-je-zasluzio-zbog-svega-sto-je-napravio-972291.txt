Foto: Guliver Image/Getty Images NAVIJAČI Reala skandiranjem "Pique, gade jedan! Pozdravi šampione" pozdravili su zvijezdu Barcelone na proslavi naslova španjolskog prvaka. Real je osvojio prvi naslov prvaka nakon pet godina, a Piquea nisu iznenadile prozivke navijača. "To je normalno, neka se ljudi vesele", njegov je komentar. U finalu Lige prvaka jasno je za koga će Pique navijati. "Juventus već godinama sjajno gura zbog igrača poput Gianligija Buffona ili mog bivšeg suigrača iz Barcelona Danija Alvesa. Zbog njih bi bilo sjajno da uzmu titulu. Riječ je o jednom od najvećih europskih klubova, obrambeno su najjači, a to su pokazali i protiv nas." Zlatnu loptu za ovu godinu ne bi dao ni svom suigraču Lionelu Messiju, a posebno ne bi Realovom Cristianu Ronaldu. "Lionel Messi je najbolji igrač svijeta i najbolji u povijesti te će osvojiti još Zlatnih lopti. Ali ako gledamo trofeje, onda ove godine nagradu zaslužuje Gianluigi Buffon. Osvojio je Scudetto, Coppa Italiju i još uvijek može osvojiti i Ligu prvaka. Zaslužio je to zbog karijere kakvu je imao, zbog ove sezone." Ako Buffon osvoji Zlatnu loptu postat će prvi vratar koji je to uspio nakon legendarnog Lava Jašina 1963. godine, ali i prekinuti nezapamćenu dominaciju dvojca Messi-Ronaldo.