U noći zagrebačko-beogradskih derbija, uz zagrebačku pobjedu Cedevite nad Partizanom (79:67) te beogradsku pobjedu Crvene zvezde nad Cibonom (69:56), sve ipak nije završilo miroljubivo kao što je bilo na parketu. Oko 45 minuta nakon sjajne Cedevitine predstave protiv crno-bijelih, jedne od najboljih ove sezone, taj gušt Cedevitinim igračima i članovima uprave pokvarila je skupina od 10-tak zagrebačkih huligana. Naime, oni su zakrabuljeni upali u kafić Sport Billy i ondje napali petoricu simpatizera Partizana iz Bosanske Gradiške. Nisu provocirali Ničim ti ljudi nisu provocirali, niti su se tijekom utakmice posebno isticali navijanjem, a nisu niti sjedili s izoliranim navijačima Partizana pristiglim iz Beograda, no huliganima je valjda bilo dovoljno što su neke od njih vidjeli da su se slikali s Bošnjakom u redovima Partizana Adinom Vrabcem.  Premda su delinkventi upali u kafić s dva betonska bloka i premda su jednog od simpatizera Partizana pogodili kriglom u glavu, a kamenom u leđa, životno ugroženih srećom nije bilo. Doduše, kriglom pogođeni stariji gospodin imao je gadnu posjekotinu na glavi, no njega je odmah zbrinuo Cedevitin klupski liječnik Tomislav Cerovečki kojem je pomagao i bivši Cedevitin predsjednik Ninoslav Brčić, također liječnik po zvanju.  Nakon tog naleta koji je trajao desetak sekundi, gosti kafića, među kojima je bilo i zaštitara koji su osiguravali utakmicu, jednog su od huligana uspjeli zadržati do dolaska policije, a navodno je riječ o tinejdžeru starom 16 godina, a pretpostavlja se da ni ostali nasilnici nisu bili puno stariji.  Sve to skupa jako je razljutilo Cedevitina predsjednika Mladena Vebera koji je, prije tog nemilog događaja, uistinu mogao uživati u predstavi koju su mu priuštili njegovi igrači. Uživao je i trener Veljko Mršić koji je s ponajboljom obranom na najbolji mogući način čestitao 46. rođendan članu Uprave biznismenu Tomislavu Zebiću.  Arapović je ‘pio krv...’ - Imali smo više napadačkih skokova, a to je u ovoj ligi velika rijetkost jer to je po tradiciji njihovo najjače oružje. Sretnim me čini to što smo ih dobili njihovom igrom, agresivnošću i čvrstinom - kazao je Mršić koji je sinoć imao najveći oslonac u braniču Boatrightu (21 koš, tri trice), centru Bilanu (14 koševa, 5 napadačkih skokova) te krilnim-centrima Žganecu (10 koševa, 3 asistencije) i Arapoviću (11 koševa). - Cedevita je i na papiru i u realnosti druga momčad ove lige. Njene vrline predstavljaju Boatright, James, Bilan, Tomas te Katić koji je podcijenjen, ali i ovaj mali Arapović koji se našao da meni pije krv. Imaju unutarnju igru, ali i igrače koji mogu djelovati kada sustav ne radi kao što su Boatright i James - zborio je trener Partizana Aleksandar Džikić. Cibona se pak u Pioniru solidno nosila s euroligašem Zvezdom. Nitko od cibosa nije bio dvoznamenkast, a indikativno je da su najviše zabili pričuvni razigravač Marinelli (9) i pričuvni centar Gospić. - Bila nam je ovo sedma utakmica u 14 dana i ja stvarno nemam što zamjeriti svojim igračima jer su dali svoj maksimum - ustvrdio je Cibonin trener Damir Mulaomerović. Poredak: 1. C. zvezda 21-1, 2. Cedevita 16-6, 3. Budućnost 16-6, 4. Partizan 16-6, 5. Cibona 11-11, 6. Igokea 10-12...14. Zadar 7-15. >>Huligani napali simpatizere Partizana u kafiću u sklopu Doma sportova: Letjele krigle, ima razbijenih glava 