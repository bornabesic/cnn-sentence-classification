Zlatko Mateša i naredne će četiri godine biti predsjednik Hrvatskog olimpijskog odbora (HOO), naše krovne sportske organizacije koju vodi od 2002. godine.  Na izbornoj Skupštini HOO-a održanoj danas u  Zagrebu Mateša je, kao jedini kandidat,  sa 121 glasom  "za" i sa  dva "protiv" potvrđen za predsjednika za mandatno razdoblje  od 2016. do 2020. godine, odnosno do olimpijskih igara u Tokiju.  Mateša je najdugovječniji predsjednik HOO-a, kojeg su prije njega vodili još samo prvi predsjednik HOO-a Antun Vrdoljak (1991. - 2000.) te pola mandata (2000 - 2002.) Zdravko Hebel.