Četiri hrvatska nogometaša nalaze se među kandidatima za nagradu "Zlatni dječak", koju tradicionalno dodjeljuje talijanski list Tuttosport najboljem mladom europskom igraču u dobi do 20 godina. Na listi kandidata su dvojica igrača Dinama, veznjak Ante Ćorić (19) i branič Borna Sosa (19), zatim 19-godišnji veznjak Hajduka Nikola Vlašić, te 18-godišnji veznjak Bayerna Fabian Benko. Benko je prošao omladinsku školu Bayerna, a prošle godine u listopadu trebao je zaigrati za mladu hrvatsku reprezentaciju (U-21) protiv Švedske u odlučujućem dvoboju kvalifikacija za ovogodišnje Europsko prvenstvo u Poljskoj. No, to se nije dogodilo i još je nepoznato hoće li izabrati Hrvatsku ili Njemačku.  Najveći favoriti za ovogodišnju nagradu "Zlatni dječak" su vratar AC Milana Gianluigi Donnarumma, napadač Monaca Kylian Mbappé, te veznjak Borussije Dortmund Ousmane Dembelé.  Osim novinara Tuttosporta u izboru sudjeluju i novinari iz La Gazzette dello Sport, Corriere dello Sport, Marce, Bilda i Timesa. Prošle godine nagradu je dobio Portugalac Renato Sanches (Bayern), koji je pružio odlične partije na Euru u Francuskoj. >>Ante Ćorić je s već 19 godina veteran u Dinamu >>Vlašić i Ohandza strijelci u Hajdukovoj pobjedi protiv Dnipra 