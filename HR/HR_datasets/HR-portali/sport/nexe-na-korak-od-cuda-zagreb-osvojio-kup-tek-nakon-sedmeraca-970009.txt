RUKOMETAŠI PPD Zagreba po 24. su put osvojili naslov pobjednika Hrvatskog kupa nakon što su u finalu u Umagu svladali Nexe sa 28-27 (24-24, 12-13) boljim izvođenjem sedmeraca. Našićani su imali prednost od jednog do dva gola tijekom čitavog drugog poluvremena, 10 minuta prije kraja vodili su sa 23-21 i kod tog rezultata David Špiler je izgubio tri lopte, a momčad Zagreba je to uspjela iskoristiti i dvije minute prije kraja poravnati na 23-23.   Na ulasku u posljednju minutu Vedran Zrnić iskoristio je sedmerac za vodstvo Nexea 24-23, ali Igor Vori je sretno/spretnim golom 10 sekundi prije kraja izjednačio na 24-24. Našićani su u preostalom vremenu ipak uspjeli izvesti akciju koju je Saša Barišić-Jaman okončao udarcem sa 10 metara, ali lopta je pogodila vratnicu pa su o pobjedniku odlučivali sedmerci. "Dogodilo se upravo ono što sam govorio uoči utakmice. Igra se jedna utakmica i šanse su podjednake. Sreća je bila na našoj strani. Nismo čak ni igrali toliko loše, koliko smo imali lošu realizaciju", poručio je Slavko Goluža. Junak pobjede PPD Zagreba bio je vratar Ivan Stevanović koji je obranio udarce Špilera i Etera, dok je vratar Nexea Gregor Lorger obranio sedmerac samo Šebetiću, pa je Zagreb 15. godinu zaredom osvojio Kup. Nexeu je ovo bio drugi nastup u finalu Kupa, ali taj klub još uvijek čeka svoj prvi trofej u povijesti. Zlatko Horvat je sa 11 golova bio najefikasniji kod PPD Zagreba, dok je Ivan Sršen postigao devet golova za Nexe.