Štajerac i Korušec, tako će oni sebe nazvati, uz Zlatka Kranjčara, najvažnije su face hrvatskog trenerskog nogometa. Matjaž Kek i Marijan Pušnik, slovenski stratezi, dominiraju našom scenom, vode Rijeku i Hajduk prema Europskoj ligi. Dugo je Hrvatska izvozila trenere u Deželu, sada se situacija promijenila. Kek je već etabliran u hrvatskoj ligi, ima niz štovatelja, ozbiljniji pratitelji nogometa drže ga za najboljeg trenera lige. Uostalom, rezultati s Rijekom koju je uveo u Europsku ligu daju mu za pravo. Dobro, iza sebe ima novac Volpija i Miškovića. Korušci su tvrdoglaviji Kekova Rijeka trošila je koliko je trebalo, ali nije novac uvijek garancija dobrog rezultata. Kek je uspio ugurati Rijeku u Europsku ligu preko Stuttgarta, bilo je to prije tri godine, to je bilo ono što se od njega tražilo. Istina, nije uspio prekinuti Dinamovu dominaciju u hrvatskoj ligi, propustio je sve prigode koje mu je Maksimir pružio. I to je ono što mu pristaše Rijeke nikako ne mogu oprostiti. Ali Rijeka je, zajedno s Kekom, izrasla u ozbiljan klub. Ima ih i koji će reći da će trajati onoliko koliko Mišković i Volpi budu ulagali, ali o tome će se tek suditi. Slovenac je dugo bio hit trener HNL-a, a sada je stigao i njegov prijatelj. Jadran drže Slovenci. Takvi su i po temperamentu, Kek je više germanski tip, koji se čvrsto drži postulata. Emocije ga “pucaju” dok traje utakmica, nekad ostavlja dojam da je svaki potez proračunao, dok je Pušnik pravi Dalmatinac. Bujica riječi, nema mira dok traje utakmica, nema mira dok je trening, stalno je u nekoj akciji, energija iz njega izvire u svakom trenutku. Njih su dvojica veliki prijatelji, s tim da nam je Kek dosta hladno preko glasnogovornika Rijeke poručio da nema što komentirati Pušnika, a Hajdukov trener spremno se odazvao na priču o Keku. – Generacijski smo povezani, bio je super nogometaš, super je čovjek, super trener. Izuzetno ga poštujem – kaže Pušnik. U Sloveniji Kek ima status velikana, on je trener koji je odveo malu zemlju na prvenstvo svijeta. Bilo je to 2010. godine. – Taj njegov rezultat je velik, a kapetan mu je bio moj Robert Koren iz Dravograda – govori Pušnik. Kek je iz Maribora, iz Štajerske, a Pušnik je rođen u Slovenjgradecu, ali cijeli je život proveo u 60-ak kilometara udaljenom Dravogradu. – Slični smo vam mi Korušci i Kekovi Štajerci. Svi volimo pojesti i popiti, volimo raditi. S tim da će za nas Korušce reći da smo tvrdoglaviji – objašnjava Pušnik. Sada je na njemu da pokuša s Hajdukom napraviti ono što je Kek napravio s Rijekom. Europska liga za Poljud bi bila financijski spas pa ne bi u Hajduku morali razmišljati o hitrim prodajama kakva bi bila Zorana Nižića za kojeg je talijanski Crotone spreman dati 400 tisuća eura. Pušnik je praktički osigurao play-off, uzvrat s Oleksandrijom u kojem Hajduk ima prednost od 3:0 iz prve utakmice trebao bi biti formalnost. A Kek s Rijekom ima teži posao premda se 0:0 iz prve utakmice s turskim Basaksehirom čini kao dobar rezultat. Veliki prijatelji nadaju se da će zajedno proslaviti uspjehe s Rijekom i Hajdukom. – Sjest ćemo kod Matjaža u vikendici u Sukošanu i popiti litru vina – najavljuje Pušnik. No prije toga imaju se sučeliti u velikom jadranskom derbiju za petnaestak dana na Poljudu. Nastavak je to dvoboja Kek – Pušnik iz Slovenije. Početkom stoljeća Kek je vodio moćni Maribor, a Pušnik mu je prijetio s Celjem. Baš u to vrijeme, bilo je to u sezoni 2002./03. Kek je s Mariborom bio prvak Slovenije ispred Celja. Kek bolji u Sloveniji – Imali smo tada mladu ekipu, prodavali igrače, rezultat nije bio primaran, ali opasno smo prijetili. Između nas je uvijek veliko rivalstvo, ali i veliko prijateljstvo – kazao je Pušnik. Dva prijatelja imaju dva različita pristupa nogometu. Kek obožava sustav igre, obožava obranu, a Pušnik ignorira sustave i najradije bi samo napadao. – Pa zar se u Americi ne navija “defense” (obrana, nap. a.). Kad imaš dobru obranu, onda je lako napadati. Slični smo mi, floskule su da je Kek miran, diplomat, a da sam ja populist, to ste nas vi mediji takvima proglasili. Dobro, možda je on skloniji teoriji da je važnije ne primiti gol, a ja sam skloniji da je važnije postići gol, ali na kraju vam to dođe na isto, najvažniji je rezultat – zaključio je Pušnik. • 