Europski prvak Real Madrid je u suradnji s policijom oduzeo članske iskaznice 357-orici navijača zbog njihove preprodaje za utakmicu s Barcelonom, a uoči najvećeg španjolskog derbija već je bio otvorio istragu protiv 1.450 vlasnika godišnjih ulaznica, priopćio je klub u utorak. - U cilju suzbijanja nedozvoljenog korištenja godišnjih iskaznica, što rade neki članovi, Real Madrid je u suradnji s državnim snagama sigurnosti u nedjelju detektirao 357 osoba kojima je oduzeta iskaznica. I prije odigravanja posljednje prvenstvene utakmice na Santiago Bernabeu disciplinska komisija Real Madrida je bila otvorila postupak nad 1.450 članova, jer su prodavali svoje iskaznice - stoji u priopćenju. U nedjelju je nakon Messijevog pogotka u zadnjim sekundama primjećen neuobičajeno velik broj navijača Barcelone u prugasto plavo-crvenim dresovima koji su slavili pobjedu od 3:2 na različitim mjestima prodanima uoči početka sezone. - Bilo je puno stranaca na utakmici, Arapa koji su plaćali pravo bogatstvo da uđu - rekla je osoba s godišnjom iskaznicom zamolivši da ostane neimenovana. - Neki članovi su tražili od 500 do 1000 eura. Godišnja ulaznica za sjevernu tribinu iza gola košta oko 450 eura i vrijedi samo za prvenstvo te se s njom ne može ući na utakmice španjolskog Kupa i Lige prvaka. Na ulazu je dovoljno prisloniti iskaznicu na senzor da se pomakne željezna šipka, a osoba uđe na stadion. Hina je na ranijim utakmicama svjedočila preprodaji prilikom čega vlasnici iskaznica traže da im kupci nakon utakmice vrate iskaznicu. - U toj jednoj utakmici protiv Barce nadoknadi se puni iznos cijene plaćene za godišnju iskaznicu. Real Madrid napominje kako je "strogo zabranjena, bez autorizacije kluba, prodaja iskaznice, njena posudba koja nije besplatna, dražba ili ostvarenje komercijalne koristi".  Iskaznice ili obične ulaznice često se nude po kudikamo većoj cijeni na internetu. - Vlasnik iskaznice odgovoran je za njeno pravilno korištenje. Nastavit ćemo raditi na borbi protiv njihovog ilegalnog korištenja. To možemo ostvariti jedino u suradnji i koordinaciji s državnim snagama sigurnosti - poručio je klub s jedanaest naslova prvaka Europe koji na naslov španjolskog prvaka čeka od 2012. godine. Ovo je prva javno obznanjena masovna akcija protiv preprodavača, koja je pokrenuta u posljednjih nekoliko godina. 