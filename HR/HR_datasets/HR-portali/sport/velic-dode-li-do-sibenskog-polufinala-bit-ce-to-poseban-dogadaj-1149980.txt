Teže no što se to očekivalo, košarkaši Jollyja pobijedili su na Baldekinu Zagreb (83:76) i plasirali se u polufinale Ćosićeva kupa u kojem će se nadmetati s pobjednikom četvrtfinalnog ogleda Šibenika i Cibone koji se igra u četvrta u 20 sati. Nakon glatke prvenstvene pobjede samo pet dana prije (96:79), u istoj dvorani, mnogi su očekivali za šibenski sastav puno lakši posao. No, baš to, kao i činjenica da je Jolly suorganizator završnice Kupa, bio je uteg za igrače Ivana Velića koji je ustvrdio: - Mi smo u utakmicu ušli kao favoriti, to se osjetilo u zraku. No ta uloga nas je i sputavala, prvenstveno u obrani pa smo u prvoj četvrtini primili 30 koševa. A ja se ne sjećam kada nam je netko toliko zabio u jednoj četvrtini. Nakon što smo u prvom poluvremenu primili čak 48 koševa, u drugom smo zaigrali puno bolju obranu i primili samo 28 koševa što je bilo dovoljno da i uz 16 izgubljenih lopti dobijemo utakmicu. A dobili su ju Šibenčani na krilima sjajnog Amerikanca Michaelyna Scotta kojem je, uz 19 koševa i 10 skokova, nedostajala samo jedna asistencija (9) za triple-double učinak. No, obećavajućim se pokazao i novi Amerikanac Penn (6 koševa i 6 skokova za osam i pol minuta), Novačić je zabio 12, Špralja 11, a značajnu ulogu je odigrao i Josip Bilinovac (15 koševa) koji je obavljao najteži obrambeni posao čuvajući Luku Božića (14 koševa, 6 asistencija). - Zagrebaši su igrali dosta rasterećeno pa su jako dobro otvorili utakmicu, a time su na nas stavili dodatni pritisak. No, trener nam je govorio da nastavimo svoje i da će doći naših pet minuta kada ćemo prelomiti utakmicu - kazao je Bilinovac koji se nije mogao odlučiti koga bi više volio u polufinalu: - Bilo bi mi drago da igramo protiv Cibone da vidimo gdje smo u odnosu na njih uoči skorašnje prvenstvene utakmice u Zagrebu, no ako dobije Šibenik bit će do dalmatinski derbi što ima svoju draž. O tome je razglabao i trener Velić: - Dođe li do okršaja sa "Građanima", odnosno sa Šibenikom, bit će puna dvorana i posebna atmosfera. No, ne vjerujem da bi to za nas bio poseban pritisak jer smo međusobni derbi dobili pa možemo ući rasterećeni te bi veći pritisak bio na njima. Ako nas pak dopadne Cibona, uloga favorita bit će na njihovoj strani što znači da bi nama trebalo biti lakše igrati. A u četvrtfinalu Šibenika i Cibone, Velić blagu prednost daje Zagrepčanima: - Cibona ima jako dobar sastav i zbog toga ima blagu prednost, no zbog publike svoje izglede imaju i "Građani". Junak otvaranja susreta bio je Martin Junaković, Šibenčanin u majici Zagreba, koji je zabio 11 od prvih 20 koševa svojeg sastava. Priznaje Martin da je bio posebno inspiriran nastupom u rodnom gradu. - To je moj grad, moja kuća, znam 90 posto ljudi na tribinama i prirodno je da sam se želio iskazati. Ispočetka su igrači Jollyja riskirali na moj šut, išli su mi ispod bloka, no ja sam pogađao. Kada su me počeli više zatvarati, onda su neki moji suigrači dobili više prostora. No, sveukupno smo se mi pokazali u dobrom svjetlu. Osim Junakovića (18), dvoznamenkasti kod mrava bili su i centar Vlaić (17), krilni-centar Vitali (14) te najbolji igrač ovog sastava Božić (14) koji je upisao i pet izgubljenih lopti. 