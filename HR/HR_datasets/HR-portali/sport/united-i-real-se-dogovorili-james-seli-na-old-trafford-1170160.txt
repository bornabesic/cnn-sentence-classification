Prema pisanju španjolskih novina čelnici Real Madrida i Manchester Uniteda dogovorili su sve detalje oko transfera Jamesa Rodrigueza na Old Trafford. Kraljevski klub je pristao na 50 milijuna eura odštete, a Kolumbijac bi do kraja ovoga tjedan trebao dogovoriti sve detalje novog ugovora. Nagađa se kako će transfer biti objavljen u nedjelju nakon što Real odigra utakmicu zadnjeg kola protiv Malage. Posljednjih dana nagađalo se kako bi James mogao preseliti u Chelsea, koji je navodno ponudio više, no 25-godišnji kolumbijski veznjak želi na Old Trafford. Da je posao blizu realizacije potvrdio je i Jamesov otac Juan Carlos Restrepo. - Siguran sam kako dolazi Jamesovih pet minuta. Više volim da moj sin igra u drugom klubu nego da sjedni na klupi u Realu -  rekao je Carlos Restrepo. Rodriguez završava treću sezonu u dresu Kraljevskog kluba u koji je stigao iz Monaca za 70 milijuna eura nakon blistavih predstava na svjetskom prvenstvu u Brazilu. Ipak, nije se uspio izboriti za veću minutažu u jakoj konkurenciji kod trenera Zinedinea Zidanea pa se odlučio na odlazak na 'otok'. Britanski mediji javljaju kako je James imao samo jedan uvjet prije potpisa ugovora. Želi dres s brojem 10 ako ovoga ljeta Old Trafford napusti Wayne Rooney. 