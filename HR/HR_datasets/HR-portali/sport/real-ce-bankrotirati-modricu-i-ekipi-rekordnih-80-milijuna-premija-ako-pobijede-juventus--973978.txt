Foto: Getty Images / Guliver Image VELIKA MOTIVACIJA igračima Reala pred subotnje finale LP protiv Juve nije samo što bi pobjedom postali prvi klub koji je uspio obraniti naslov otkako je Kup europskih prvaka promijenio ime i format, što bi došli do Duodecime - 12. naslova prvaka Europe, ili što bi tako španjolski i europski naslov osvojili prvi put u istoj sezoni od 1958. Jer tu je i rekordna pobjednička premija koja ih čeka ako u Cardiffu pobijede prvaka Italije. Sukladno dogovoru s početka sezone, Realovi igrači imaju vezane premije za osvajanje oba naslova prvaka, od čak 1.5 milijuna eura po glavi. Tako su dogovorili kapetan Sergio Ramos i senatori iz svlačionice s jedne, te predsjednik Florentino Perez s druge strane.  Igrači se se očito kockali s ovakvim zahtjevom, ali bi im se u slučaju osvajanja europskog naslova to itekako isplatilo.  Real je prošle godine igračima i trenerima isplatio 32 milijuna eura premija, od čega je najveći dio otpadao na 700 tisuća eura po glavi za osvajanje LP, te na 100 tisuća po igraču ta trijumf kod Barcelone u El Clasicu.  Ali, ako slave u subotu, Perezu bi ove sezone iz blagajne izbili više od duplo od tog iznosa, točnije fantastičnih 80 milijuna eura.