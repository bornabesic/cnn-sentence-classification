Trenutačno najbolji hrvatski biciklist time je preuzeo vodstvo u ukupnom poretku koje će, ne bude li kikseva u grupnim završnicama idućih dviju etapa, biti golem izazov sačuvati u petoj, kraljevskoj etapi Toura of Croatia, koja se u subotu vozi od Poreča do Učke. Do vrlo lijepe pobjede, protiv jednoga od najvećih biciklista svih vremena Vincenza Nibalija, u srijedu je došao Hrvat, član UAE Team Emiratesa Kristijan Đurasek. Dvadeset devetogodišnji Varaždinac slavio je u drugoj etapi trećeg izdanja Toura of Croatia, voženoj od Trogira do Biokova, dužine 107,7 kilometara, nakon što je u posljednjih 300-tinjak metara uspona krenuo u napad na koji ostatak konkurencije, među kojom je bila i talijanska perjanica Bahrain Merida Pro Cycling Teama, nije imao odgovora. Ciljnom ravninom Đurasek je prošao u vremenu 2 sata 43 minute i 38 sekundi pobijedivši ispred Španjolca Jaimea Rosona (Caja Rural-Seguros), Nibalija te mlađahnog dvojca iz CCC Sprandi Polkowica, Čeha Jana Hirta i Austrijanca Felixa Großschartnera. Roson je ciljem prošao u vremenu pobjednika, dok su Nibali i Hirt zaostali tri sekunde. Trenutačno najbolji hrvatski biciklist time je preuzeo vodstvo u ukupnom poretku koje će, ne bude li kikseva u grupnim završnicama idućih dviju etapa, biti golem izazov sačuvati u petoj, kraljevskoj etapi Toura of Croatia, koja se u subotu vozi od Poreča do Učke. Varaždinac ima šest sekundi prednosti pred Rosonom te devet pred Nibalijem. Drugi dan utrke po Hrvatskoj startao je nešto kasnije od plana zbog vremenskih nepogoda na vrhu Biokova. Cilj je time sa Svetog Jure (1762 metra nadmorske visine) spušten na Vrata Biokova (820 metara), dok je sama dionica time skraćena za 15.3 kilometra (107.7 umjesto 123 kilometra). Ambiciozan i vrlo zahtjevan ciljni uspon od Podgore do Svetog Jurja, dužine 29 kilometra, na koncu je iznosio 13.2 kilometra. Bicikliste je od samog starta pratio vrlo intenzivan vjetar u prsa, koji je značajno umanjivao prilike za svaki pokušaj individualnog bijega. Rano odvajanje četvorice biciklista ipak se dogodio, ali bez ikakvog utjecaja na konačan ishod. Ništa naročito nije se događalo do posljednjih pet kilometara, kada su tempo nametnuli najprije Nibalijevi pomagači iz Bahrain-Meride, a potom i iznenađujuće dobri kvartet iz poljske Pro Continental momčadi CCC Sprandi Polkowica, pobjednika prvog izdanja utrke iz 2015. godine, od kojih su trojica završili među deset najboljih. Đurasek je dospio u samu završnicu lakoćom prateći visoki ritam Nibalijeva timskog kolege Kanstancina Sivcova te je u njoj premoćno pobijedio. Osim u ukupnom poretku (kockasta majica), Hrvat je preuzeo vodstvo i u bodovnom (plava majica) te poretku penjača (zelena majica). Najbolji mladi biciklist (bijela majica) trenutačno je Čeh Michal Schlegel iz CCC Sprandi Polkowica, trenutačno najbolje momčadi Toura of Croatia. Ostala dva hrvatska pretendenta na visoki plasman, Radoslav Rogina (Adria Mobil) i lanjski laureat Matija Kvasina (Team Felbermayr – Simplon Wels), nisu bili Đurasekove sreće, potonuvši u završnih par kilometara. Rogina je završio na dvadesetom, Kvasina na tridesetom mjestu. Slijedi treća etapa koja se u četvrtak vozi od Imotskog do Zadra. Najduža je to dionica trećeg izdanja Toura of Croatia. Iznosi 237 kilometara. Očekuje se da će pobjednika odlučiti završni sprint, premda bi moglo biti ranih pokušaja odvajanja. Najveći favoriti Nibali i Đurasek čuvat će snagu za kraljevsku etapu. 