Screenshot: Youtube AMILCAR HENRIQUEZ igrao je za Panamu 15. listopada 2013., kada je u zadnjem kolu kvalifikacija za SP ugostila SAD i u 83. minuti golom Luisa Tejade povela 2:1. Idućih devet minuta, sve do druge minute sudačke nadoknade Panama je imala pobjedu koja joj je jamčila odlazak u play-off protiv Novog Zelanda, gdje je u dvije utakmice mogla izboriti odlazak u Brazil, na prvo Svjetsko prvenstvo u povijesti reprezentacije srednjeameričke države.  Ali duboko u sudačkom vremenu, prima dva gola i u doigravanje za SP se na najmanja moguća vratašca provlači Meksiko. Isti onaj Meksiko koji će osam mjeseci kasnije u Brazilu razbiti Kovačevu Hrvatsku. Tri godine kasnije, u ožujku 2017., u četvrtom od deset kola kvalifikacija za SP 2018., Panama s Amilicarom Henriquezom opet na domaćem terenu igra s favoriziranim SAD-om i sada uzima bod kojim zadržava treće mjesto u kvalifikacijskoj skupini CONCACAF-a za SP, što znači da ima poziciju koja jamči izravan odlazak na SP. "Nikada u povijesti nismo imali veću priliku otići na SP, a meni je ovo zadnja prilika u karijeri da uživam u plodovima svega onoga za što sam se mukotrpno borio svih ovih godina. San snova mi je igrati na Svjetskom prvenstvu, a mi ćemo ga sada ostvariti."  Riječi Amilcara Henriqueza u razgovoru za službenu stranicu Fife od prije mjesec dana, povodom velikog uzleta Paname u kvalifikacijama za SP, sada odzvanjaju tek kao tužan podsjetnik iz daleke prošlosti. Neopisivo tužnije je gledati još noviju snimku, na kojoj 33-godišnji nogometaš nasmijan pjeva zajedno s trogodišnjim sinom dok se vozi automobilom. Dva tjedna kasnije, iz crvenog auta koje je ispred nogometaševe kuće čekalo da ovaj izađe na ulicu, napadači su izrešetali Amilicara Henriqueza zvanog Mickey.  Defenzivni vezni s 85 nastupa za reprezentaciju Paname i igrač tamošnjeg kluba Arabe Unido, koji je u karijeri nastupao i za Americu Cali, Real Cartagenu, Independiente Medelin, Atletico Huilu i Santacrucenu, neće otići na prvi SP njegove zemlje u povijesti. Niti će više ikada pjevati sa sinom jer je 12 godina nakon debija za reprezentaciju njegove zemlje ubijen na ulici grada Colone, ispred svoga doma, odakle je izašao s prijateljima. Henriquez je pogođen s nekoliko metaka, a od posljedica ranjavanja umro je na putu do bolnice. U napadu su ranjeni njegovi prijatelji Josimar Pedro Salvador i Delano Wilson."U dubokoj tuzi javljamo da je preminuo naš reprezentativac Amilcar Henriquez. Neka Bog čuva tvoju dušu, Mickey", napisao je panamski savez na Twitteru nakon ubojstva nogometaša. Juan Carlos Varela, predsjednik Paname, također je putem Twittera izrazio tugu zbog tragedije koja je potresla cijelu zemlju: "Najjače osuđujemo ubojstvo Amilcara Henriqueza. Iskoristit ćemo sve raspoložive snage i sredstva da uhvatimo počinitelje tog zločina." A zločini poput ovog u Panami nisu ništa novo. Na isti način kao i Mickey, u sačekuši ispred kuće, likvidirana su još dvojica nogometaša; Eric Luna, golman Plaze Amador i Javier de la Rosa, igrač Chorrilla. Amilcar Henriquez pridružio im se na crnoj listi, a njegovi igrači sada prije svake od šest preostalih utakmica kvalifikacija za SP imaju motiv više, riječi ubijenog suigrača:"Nikada u povijesti nismo imali veću priliku otići na SP, a meni je ovo zadnja prilika u karijeri da uživam u plodovima svega onoga za što sam se mukotrpno borio svih ovih godina. San snova mi je igrati na Svjetskom prvenstvu, a mi ćemo ga sada ostvariti."  Rezultati by SofaScore