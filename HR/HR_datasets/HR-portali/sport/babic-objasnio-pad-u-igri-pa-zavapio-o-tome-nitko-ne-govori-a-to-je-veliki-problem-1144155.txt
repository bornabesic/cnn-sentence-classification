Hrvatska rukometna reprezentacija pobijedila je Egipat 21:19 i plasirala se među osam najboljih na Svjetskom prvenstvu u Francuskoj. Naši su odigrali sjajno prvo poluvrijeme, u nastavku su pali, ali pobjeda nije došla u pitanje. - Ja bih rekao da smo imali kontrolu tijekom cijele utakmice. U drugom poluvremenu smo imali napadačkih problema, ali dečki su se borili, željeli su tu pobjedu. I ja im se zahvaljujem. Bili su dobri. Zapravo, bili su odlični. Zbog čega je došlo do pada u igri? - Pad je došao zbog umora. Nisam toliko rotirao danas, dugo sam držao jednu momčad koja je jaka u obrani. Što se brzine igre tiče, u prvom dijelu smo bili superbrzi, u drugom smo mali usporili, ali to je i dalje naša snaga. Igra sa sedmim igračem? - Sveti sedmi igrač! Hrvatsku čeka utakmica sa Španjolskom... - Mi smo ostvarili naš prvi cilj. Došli smo bez četiri startera ovdje (Čupić, Marić, Kopljar, Slišković), a i Duvnjak je došao ovdje bez jednog treninga. nitko ne piše i ne govori o tome da smo zapravo na prvenstvu bez pet startera, a to je teško. Sad se ozlijedio i Stepančić, vidjet ćemo koliko je to teško. No, Hrvatska je pokazala srce. Pešić? Napravili smo rotaciju, Losert je napravio analizu i pogodio. Venio, svaka čast. 