Hrvatska se vratila u velikom stilu, promarširavši kroz Skadar poput goropadne kaznene ekspedicije. Opet je to ona momčad kakvu želimo; razorne snage, pozitivnoga duha, nepresušne energije i zanosa, pobjedničkoga garda. Naletjeli su nam, ni krivi, ni dužni, Kosovari, čije su se ambicije održavale na životu samo šest minuta. 6:0 ili teniskom terminologijom – kvrga! Hvala Bogu, otvorilo se napokon i Mariju Mandžukiću. Dugo smo ga čekali, zazivali njegove službene golove još od lipnja 2015. protiv Talijana (ili 618 minuta) i sinoć mu se otvorilo kao nikada do sada! Samo Šuker s dva hat-tricka Hat-trick za samo 35 minuta, to mogu samo veliki svjetski centarfori, i grandioznost Mandžina učinka ne umanjuje ni činjenica kako je s druge strane bila 168. reprezentacija s Fifine ljestvice. Zasluge za Mandžin prekid golgeterske apstinencije krize pripisat ćemo i upornost i tvrdoglavosti Ante Čačića. Ni pod koju se cijenu nije želio odreći Marija, vjerujući mu i kada je zapao u najdublju krizu. Pravoga se killera uvijek isplati čekati, a osim toga, Čačić sigurno ima na umu kako se senzibilnom, kapricioznom centarforu nije baš uputno stati na žulj. Opredijelivši se za politiku nezamjeranja, izbornik je u ključnom trenutku izazvao podražaj kakav se rijetko ili nikada ne dogodi u dresu nacionalne momčadi. Čačić je istodobno isprovocirao i rekordnu pobjedu hrvatske reprezentacije u službenim gostujućim nastupima, pa i on iz Skadra odlazi ovjenčan slavom. Mandžo sada u 71 nastupu ima 27 pogodaka, ili dva manje od drugoga strijelca svih vremena Eduarda da Silve. Čačić: Mandžo je prva špica Ispred je još samo Šuker s nedostižnih 45 pogodaka. – Sretan sam zbog tri postignuta pogotka, premda je najbitnija pobjeda. I ne, nikada nisam sumnjao u sebe – kazao je sinoć Mandžukić, kojemu je ovo prvi hat-trick u natjecateljskim utakmicama za vatrene, ukupno drugi nakon revijalke sa San Marinom. Dva hat-tricka ima samo još Davor Šuker (Australija, Estonija), dok je jedini igrač s četiri pogotka još uvijek Mladen Petrić (protiv Andore u Zagrebu, prije točno deset godina). Posljednji hat-trick prije ovoga Mario je postigao u dresu Atletico Madrida, u studenome 2014. protiv Olympiakosa u Ligi prvaka. – Za mene je Mandžin učinak velika satisfakcija jer sam uvijek čvrsto stajao iza njega. Njegov angažman nikada nije bio sporan i on pridonosi uspjesima reprezentacije i kada ne zabija golove. A ova tri gola će mu sigurno puno značiti – kazao je Ante Čačić. Nikada hrvatska nogometna reprezentacija na jednom službenom, natjecateljskom gostovanju nije igrala u tako prijateljskom ozračju, dočekana kao istinska, renomirana nogometna velesila. Samo pljesak, respekt, iskreno divljenje domaće publike. Naši bi se ugodnije na gostovanju osjećali jedino da su igrali protiv BiH u – Širokom Brijegu. Jedina mrlja ove doista prijateljske utakmice bilo je zastrašujuće unisono skandiranje Hrvata i Kosovara "ubij Srbina". Skandalozno i za svaku osudu, i bilo bi iznenađenje da ne odjekne do Nyona i Uefinih disciplinaca. 