Bila je ovo sezona u kojoj su u Cristiana Ronalda sumnjali više no ikad. Postavljala su se pitanja je li njegovo vrijeme prošlo, hoće li ga ozljede usporiti, može li sam sebi skratiti karijeru željom da je non-stop na terenu, nije li možda i pretreniran... No Portugalac je sve radio planski, ove sezone odmarao se više no ikad, trenirao drugačije no prije i u kraj sezone ušao je onaj stari Cristiano Ronaldo kakvog smo gledali svih ovih godina do sada. Ako je itko sumnjao da je u najboljoj formi baš kada treba, u onim utakmicama u kojima se dijele trofeji, onda je sinoć dobio pravi odgovor. Cristiano je zabio dva gola Juventusu i vodio Real do La Duodecime. Svih ovih godina veliku ulogu u Ronaldovim uspjesima igra njegova obitelj. Majka, brat, sestra, sin, a sada je u njegovu životu još jedna itekako važna osoba. Georgina Rodriguez po mnogima je djevojka koja je pomogla Ronaldu da se smiri, ispunila prazninu nastalu prekidom s Irinom Shayk i Portugalac sada izvan, ali i na terenu izgleda drugačije, odgovornije, ukratko - bolje. Zna to i sam Ronaldo pa je prva stvar koju je napravio nakon dodjela medalja istu proslijedio lijepoj Georgini svjestan da veliku ulogu u ovom uspjehu igra upravo ona - djevojka koju njegov sin obožava, a obitelj neizmjerno cijeni. Na terenu je slavio sa svojom ljepoticom, sinčićem, majkom i bratom, a onda se uputio prema svlačionicama gdje je čekao njegov nogometni otac - Sir Alex Ferguson.  Zagrlio je legendarnog Škota, jako mu se razveselio, popričao s njim i jasno pokazao da nikada neće zaboraviti što mu je dao priliku života i uveo ga u svijet vrhunskog nogometa. Tako to rade istinski šampioni. - On je sjajan čovjek, puno me toga naučio. On mi je nogometni otac - ponovi je Ronaldo.