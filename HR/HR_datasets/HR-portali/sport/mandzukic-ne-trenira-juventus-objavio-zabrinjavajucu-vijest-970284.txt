IZ JUVENTUSA je danas stigla još jedna loša vijest. Dan nakon teškog poraza od Rome 3:1, torinska "Stara dama" potvrdila je da je Mario Mandžukić ozlijeđen i upitan za finale sezone. Juventus je nakon poraza od Rome ostao u Rimu, gdje odrađuje treninge i čeka srijedu i finale Kupa protiv Lazija. Mandžukić se nije pridružio suigračima, prve treninge ovog tjedna propustio je zbog ozljede čija težina još nije poznata. Hrvatski je napadač u jučerašnjoj utakmici zadobio neugodnu ozljedu leđa, zbog čega je na nekoliko minuta napustio igru i ostavio svoju momčad s desetoricom na travnjaku. Vratio se, ali na njegovu se licu vidjelo da se ne osjeća najbolje. Juventus je objavio da će u utorak analizirati Mandžukićevo stanje i odlučiti kada bi se mogao vratiti na teren. Mandžukić je ove sezone jedan od ključnih igrača ekipe Massimiliana Allegrija koja je i dalje u borbi za trostruku krunu. Nakon finala Kupa protiv Lazija, čekaju ga još dva kola Serije A u kojima mora obraniti četiri boda prednosti pred Romom, a onda s Real Madridom igraju za europsku titulu.