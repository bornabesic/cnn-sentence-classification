Cibalia nije imala baš nikakve šanse na Rujevici i to se pokazalo u početnih 15 minuta igre kada je Gavranović zabio dva komada.  Prskalo - bez ocjene. Kapetana Rijeke vidjeli smo tek pri proslavama golova. Ristovski (7) - igrač koji cijele sezone igra konstantno dobro niti danas nije imao slabiji dan. Uništavao je Cibalijinu lijevu stranu. Elez (7) - rutinska utakmica, kako za njega, tako i za kolegu mu u užoj obrani, Darija Župarića. Župarić (8) - za njega nije bila obična utakmica, budući da je ozbiljnu karijeru započeo baš u Cibaliji. Zabio im je i gol, ali nije ga proslavio. Zuta (7) - imao padove koncentracije u početku, ali kao i Ristovski, uvijek je stigao prema naprijed. Mišić (7) - standardno dobar, čovjek iz sjene koji trči, trči i trči. Daje sigurnost cijeloj momčadi. Bradarić (7) - motor igre Rijeke cijele sezone, niti protiv Cibalije nije zakazao u diktiranju tempa i distribuciji lopte. Andrijašević (8) - Franko je klasa, čovjek koji stvara opasnost svojim kretnjama i potezima. Gorgon (8) - imao je nekoliko šansi, ali nedostajalo je preciznosti. Ofenziva Rijeke bila je na adekvatnoj razini, a on je bio dio toga. Bezjak (7) -  samozatajan, pa se ukazao i zabio gol za 3-0, odnosno, udario zadnji 'čavao u lijes' Dinamovih šampionskih ambicija. Gavranović (9) - ugasio svaki vid nervoze na Rujevici s dva ekspresna i jednostavna gola. Igrač utakmice. Matković (6) - nije mogao previše kod golova, bio je to gotov čin pred njim. Žderić (5) - imao je podosta problema protiv Ristovskog i Bezjaka. I puno bolji igrači od njega ne bi tu ništa mogli. Tipurić (5) - užasno je kiksao kod prvog gola Rijeke, posve promašena procjena koja je vrlo rano usmjerila utakmicu. Markić (5) - obrana Cibalije bez Zgrablića teško bi se obranila i protiv puno slabijih od Rijeke. Markić se trudio... Rubić (5) - cijela obrana Vinkovčana bila je izložena valovima napada domaćih, posebno bekovi. Rubić je odigrao koliko je mogao. Mijoković (5) - niti on, a niti njegov kolega u veznom redu Muženjak, nije mogao igrati protiv Bradarića i Mišića. Razlika u kvaliteti je opipljiva. Muženjak (5) - puno trke, borbe, kao i suigrač Mijoković. Ne može im se baš ništa zamjeriti. P. Mišić (5) - kad momčad izgleda podređeno kao Cibalia danas, onda ofenzivci nemaju što za pokazati osim eventualnih kontranapada. Pervan (5) - premalo u posjedu, on je zadužen za kreaciju, a bez lopte, što je mogao... Glavica (5) - on je trebao predstavljati najveću opasnost iz kontri, od toga nije bilo ništa. Brekalo (5) - najbolje bi mu bilo i ne dati ocjenu jer ga nismo vidjeli na terenu. Kao i kod većine igrača gostiju, ne može mu se ništa zamjeriti.