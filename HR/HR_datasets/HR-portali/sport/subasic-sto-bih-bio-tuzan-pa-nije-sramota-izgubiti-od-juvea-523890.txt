Nema tuge, zašto bih bio tužan? Ponosan sam na momke i na sebe, na sve što smo napravili. Jedini smo krenuli iz pretkola Lige prvaka, došli do polufinala i na pragu smo osvajanja naslova prvaka Francuske, kazao je jutro nakon poraza od Juventusa Danijel Subašić.  Prije dvije godine Juventus ih je izbacio u četvrtfinalu Lige prvaka, ove godine u polufinalu, tko zna, možda se za dvije godine opet nađu, ali u finalu. A možda Juve i posegne za Subašićem, nakon što genijalni Buffon ode u mirovinu.  - Imaju oni odličnu zamjenu za Buffona u Netu - ogradio se Danijel Subašić, iako je to bila samo šala, kojom smo ga pokušali barem malo oraspoložiti. - Nema potrebe, nisam tužan, stvarno. Prošao je dalje Juventus, koji igra momčadski bolje od nas, a mi sebi nemamo što zamjeriti. Dali smo svoj maksimum u ovom trenutku i ja stvarno ne žalim. Tko zna hoću li ikad opet igrati polufinale Lige prvaka - kaže Subašić, koji je već fokusiran na završnicu prvenstva, u kojoj njegov Monaco ima tri boda prednosti i utakmicu manje od drugoplasiranoga PSG-a. - Naslov prvaka i polufinale Lige prvaka u jednoj sezoni bio bi najveći uspjeh u povijesti kluba. Bila bi to i za mene velika stvar, da se mogu pohvaliti tako velikim trofejem jednoga dana. Sad igramo doma protiv Saint-Etiennea i Lillea, jedna pobjeda nam je dovoljna za naslov zbog boljeg međusobnog omjera s PSG-om. Što je sezona više odmicala, to su i ambicije Monaca rasle, no teško je itko mogao očekivati više od ovogodišnjih dostignuća.  - Mi smo mladi i neiskusni, pogledajte koliki doprinos daju Mandžukić i Higuain u obrani, koliko Chiellini i Bonucci počiste lopti pred svojim golom... A mi smo doživjeli toliko promjena u dvije godine, da je teško očekivati nešto više. Naši mladi igrači Mbappé, Mendy, Lemar... Svi su oni velik potencijal, ali tek u budućnosti, teško klinci od 18 godina mogu protiv tako iskusne momčadi kao što je Juventus. Veliki igrac i covik💪sretno brate u finalu🙏🏻🇭🇷 pic.twitter.com/O7P8a7yYKX Mandžukiću je zaželio sreću u finalu, a sebi što skoriji odmor.  - Sezona je bila stvarno duga i naporna, odigrao sam 60-ak utakmica u klubu i reprezentaciji i jedva čekam odmor. No prije toga treba 'podići kantu' i proslaviti - nasmijao se ponosni Subašić. I doista ima na što biti ponosan. Stigao je u Monaco, koji je tad bio posljednjeplasirana momčad druge francuske lige, iz Hajduka u siječnju 2012., a danas je jedna od najboljih golmana Europe, s polufinalom Lige prvaka iza sebe, s naslovom prvaka Francuske na dohvat ruke...   