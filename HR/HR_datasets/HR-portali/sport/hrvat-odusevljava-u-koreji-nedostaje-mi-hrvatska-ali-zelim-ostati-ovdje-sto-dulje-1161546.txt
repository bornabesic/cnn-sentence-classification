Za njega je odlazak na Daleki istok bio pravi pogodak. Mislav Oršić (24), nakon korejskog Chunnam Dragonsa i kineskog Changchun Yataija, potpisao je za Ulsan. Korejska liga godinama je privlačila brojne nogometaše iz Europe. Tako se i Mislav odlučio na taj potez nakon epizoda u Interu, Rijeci, Celju i Speziji. Najbolji igrač dva kola U Koreju je otišao u veljači 2015. godine. Nakon pune dvije godine naš je nogometaš u Koreji stekao ime. Dapače, u toj ligi vrijedi za jednog od najboljih nogometaša uopće. Ulsan je za njega platio milijun dolara odštete. Ukupno, u tri transfera u nešto više od godine dana, za Oršića je isplaćeno više od tri milijuna dolara. Naravno da od ovog talentiranog napadača puno očekuju.  A Orša je svoj zadatak shvatio ozbiljno. Logično, osim nogometne afirmacije, riješit će i egzistenciju. Nogomet na Dalekom istoku godinama je u usponu. U svom debiju pred domaćim navijačima Mislav Oršić bio je najbolji igrač utakmice protiv Brisbanea u azijskoj Ligi prvaka. Zabio je dva gola u toj utakmici. Ne samo to, dva je kola zaredom bio u najboljoj momčadi azijske Lige prvaka.  Nakon tri kola Lige prvaka po ukupnom je renkingu među trojicom najboljih nogometaša. Javio nam se iz daleke Koreje s dojmovima o zadnjim nastupima u Ligi prvaka. – Bilo je to super iskustvo. Nisam ni pomišljao da ću ikada igrati Ligu prvaka, pa bila to i azijska. Lijep je stadion, navijači su sjajni, a pravo je nogometno ozračje na tribinama. Još samo da smo ostvarili bolji rezultat, dojam bi bio još bolji – počeo je Oršić priču za sportski tjednik Max!.  Zanimljivo, Oršić je jedan od rijetkih nogometaša čiji je transfer dosegao milijun dolara. Naravno, govorimo o transferu iz Kine u inozemstvo. – Drago mi je što sam se vratio u Koreju. Ovo je jedna od najboljih liga u Aziji. Igra se vrlo brzo, fizički je zahtjevno i potrebno je da u svakom trenutku budeš spreman. Dakle, nogomet na Istoku raste, u odnosu na onaj europski? – Iz godine u godinu nogomet u Aziji napreduje. Rekao bih da njihovi igrači sve više prate europski nogomet, a samim time je igra ljepša i više se razvija.  Nakon više od dvije godine provedene u Koreji, Oršić se već privikao na drugačiju kulturu života. – Život u Koreji je dobar. Imam sve što mi je potrebno za normalan život. Korejci su susretljivi i puni poštovanja prema strancima. Ovo mi je drugi klub u Koreji tako da mi je proces privikavanja bio puno lakši i otprilike sam znao što me očekuje.  Kaže da mu se Ulsan, novi grad na obali, posebno dopada. – Ulsan je lijep grad. Nalazi se na obali, a nema ništa bolje nego ujutro popiti kavu uz plažu – ističe Oršić.  Naravno, cijelo vrijeme razmišlja o Hrvatskoj. Prati sva zbivanja u našem nogometu, posebno oko Intera i svojih ostalih bivših klubova. – Normalno da mi nedostaje Hrvatska. Olakšavajuća je okolnost što mi svake godine dolaze roditelji i sestra s obitelji. A supruga je ovdje cijelo vrijeme. Srećom, danas je, s obzirom na moderne metode komunikacije, lako održavati kontakt bez obzira na kojim ste meridijanima.   Svi prate nogomet Razgovarali smo još malo o tome kako Korejci doživljavaju svjetski nogomet.  – Svi oni prate europski nogomet, i njihovi igrači kao i naši imaju želju zaigrati u najboljim svjetskim ligama. Sve više prenose utakmice Lige prvaka i englesku ligu – naglašava Oršić.  S obzirom na status kakav uživa na Dalekom istoku, Mislav Oršić i dalje planira ostati u Koreji. – Iskreno, nakon mog drugog povratka u Koreju shvatio sam da mi je ovdje jako dobro i želim nastaviti dobro igrati i zadržati se ovdje što dulje.  Naravno, još neko vrijeme postojat će neke barijere koje mora svladati. Posebno one jezične... – Nisam još svladao njihov jezik, ipak je malo kompleksniji. Naučio sam samo onoliko koliko mi treba na terenu za komunikaciju sa suigračima. Zapadni mediji često izvještavaju o političkim napetostima između Sjeverne i Južne Koreje. Priča li se i u nogometnim krugovima o takvim temama, upitali smo Oršića. – Ne, o Sjevernoj Koreji ovdje se jako malo razgovara. Koliko sam primijetio, Južnokorejci se njih ne boje i ne daju veliku pažnju tome. Više o tome čujem od obitelji i prijatelja koji se javljaju nakon što nešto čuju na vijestima u Hrvatskoj – zaključio je Oršić. >>Priča je objavljena u sportskom tjedniku Max!