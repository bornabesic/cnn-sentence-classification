Foto: Getty Images / Guliver image  JUVENTUS po prvi put nakon 1996. godine ili Real drugi put u nizu i 12 puta u svojoj povijesti? Čekamo utakmicu u Cardiffu (20:45, KLIK za najnovije informacije i live!) koja će odlučiti prvaka Europe. Juventus ima najbolju obranu, a Real najbolji napad natjecanja. Kako će Zinedine Zidane i Massimiliano Allegri tražiti put do pobjede? Obzirom na specifičnosti njihovih ekipa, ovo su ključni dueli najglamuroznije utakmice ove godine!  PROČITAJTE JOŠ I SPECIJAL: PORTRETI FINALA  -  životne priče Zidanea i Allegrija  > Čovjek koji je odlučio da će ga konačno zapamtiti!  > Genijalac ili srećković?  Mandžukić vs Modrić Bez imalo patriotske argumentacije, ovo bi mogao biti ključan dvoboj večerašnje utakmice. Modrić i Kroos su srca i duše Real Madrida. Real igra najslabije kada oni nisu na razini, što je vrlo rijetko. Ipak, kada ih se uspije istjerati dovoljno duboko na teren, čime Realu nestane sredina terena i cijela ekipa stoji u dvije linije, dolazi do velikih problema u kreaciji. I tu je krucijalna Mandžukićeva uloga - lako je moguće da će Allegri u 3-4-3 formaciji tražiti od bočnih veznih igrača da prate Realove bekove, dok će svojim krilima naložiti da stanu uže i okupiraju dvojicu najkreativnijih Realovih igrača. Mandžukić s loptom u nogama nije svjetska klasa, ali je jedan od najboljih braniča među napadačima ove generacije. Mogućnost presinga, neumorna glad za umaranjem suparnika i vrhunska duel igra najbolji su argumenti za njegovu bitnu ulogu u finalu. Eventualnim osvajanjem europskog trofeja postao bi prvi hrvatski igrač koji je osvojio Ligu prvaka s dvama različitim klubovima.    Bonucci/Chiellini vs Benzema Ako Real bude imao problema s prijenosom lopte, a Isco ne starta, njihov glavni kreator u završnici terena postaje Benzema. Iako na momente djeluje strahovito autistično, Benzema posjeduje fantastičan osjećaj za otvoriti prostor, a onda uposliti suigrača u njemu kojemu se otvaraju nove opcije. Vjerojatno neće imati fiksnog čuvara zbog toga što je protiv ekipe u kojoj igra Ronaldo strahovito opasno izlaziti daleko iz obrambene linije, ali u onim trenucima u kojima Juventus pritisne Real koji bi ostao bez rješenja, brzina kojom će stoperi stići zatvoriti Benzemu i prekinuti napad prije nego što primi loptu bit će ključna za osvajanje lopti kojima se može nauditi Realu iz kontranapada. A teško je zamisliti dvojicu boljih tipova za taj posao od Chiellinija i Bonuccija.  Dybala vs Casemiro Najopasniji Juventusov igrač je prema najavama brojnih suigrača, stručnjaka i novinara legitimni kandidat za Zlatnu loptu za koju sezonu. Priča je vrlo jednostavna – u trenutku kada Juventus bude izlazio iz faze obrane, primarni cilj njihova napada bit će lopta u noge Dybala između redova. Zadatak bočnih igrača i Mandžukića je da se rašire do linije dok Juventus ima loptu, kako bi se u sredini otvorile rupe u kojima najbolje funkcionira baš omaleni Argentinac. Uspješnost Casemira da ga zaustavi i bude blizu te mu ne dozvoli da se okrene licem prema golu bit će jedan od glavnih Realovih ciljeva. Također, od velikog utjecaja će biti i sudački kriterij. Casemiro posao za koji je i programiran obavlja vrlo dobro, ali ima tendenciju raditi grublje i nepotrebnije prekršaje nego što je potrebno, time testirajući strpljenje ljudi u crnom. Rani karton mogao bi ugroziti stabilnost i čvrstoću cijele ekipe. Khedira vs bilo tko Iako njemačkog reprezentativca većina ljudi smatra defenzivnim veznim igračem, to je velika zabluda. U svim dosadašnjim ekipama i sustavima imao je pivota, veznjaka koji je bio dublje postavljen od njega, što mu omogućuje stalne dolaske prema naprijed. Tako je i u Juventusu – onog trenutka kada Stara dama razvija napad i fokus obrane se prebaci na Higuaina i Dybalu, Khedira vrlo uspješno traži svoju šansu ulaskom iz drugog plana. Znamo li da Ramos i Varane vole držati liniju visoko i daleko od svojeg gola, toliko se povećava prostor u kojem im Khedira može nauditi. Možda se uz silu kreativnijih igrača koji zabijaju više čini benignim spominjati ovakav detalj, ali velika finala u pravilu odlučuju najsitnije nijanse i finese.  BBC vs BBC Svi znaju akronim za Benzemu, Balea (iako je njegov start upitan) i Cristiana Ronalda. Ali oni će se suočiti sa svojim antipodima po poziciji i ulozi – Bonuccijem, Barzaglijem i Chiellinijem. Veliki Realov trojac zabio je zajedno 651 gol u bijelom dresu. Učinak je to kakav treba cijelom vrhunskom klubu u tri ili četiri sezone. Tek se Barcelonin MSN trojac može s njima mjeriti po učinku, kvaliteti i glamuru, ali bez obzira na to koga preferirate, sasvim sigurno se radi o jednom od najdominantnijih napadačkih trolista u povijesti igre. S druge strane stoje trojica braniča koji već 7 godina igraju zajedno i poznaju se u svakoj mogućoj situaciji na terenu, a s velikim Gigijem čine vjerojatno najmoćniji obrambeni kostur modernog nogometa. Trebalo bi zagrabiti debelo u prošlo stoljeće da bismo pronašli takvu kombinaciju fizikalija, snage, iskustva i čiste igračke inteligencije. I premda po tradicionalnim komponentama učinka (koji je u nogometu manje-više ostao vezan uz golove i asistencije), nisu ništa slabiji u svojem poslu od zvijezda s kojima će se sudariti. Na kraju krajeva, već su jednom izvukli prolaz protiv njih, prije dvije godine u polufinalu. Večerašnja utakmica neće dati odgovor na pitanje koji trojac je bolji (zapravo, ni sto utakmica ne bi moglo dati odgovor na to pitanje jer nogomet je igra s 11 igrača po ekipi), ali će se na najvećoj sceni suočiti dva najprepoznatljivija brenda na obje strane terena modernog nogometa. Takav imaginarni dvoboj je krajnje iracionalan, ali istovremeno i vrlo romantičan, s epskom semantičkom podlogom. Pobjeda jednog ili drugog kluba vjerojatno će rezultirati napisima o konačnoj pobjedi stereotipno latinsko-ofenzivnog ili talijansko-obrambenog stila igre. Tko još misli da nogomet nema veze s poezijom? Tweetovi o temi #UCLFinal #JuveReal