Foto: Getty Images/Guliver Image "IMAM je! Imam je! Uhvatio sam je!" vikao je Julian Edelman u trenutku kad je uhvatio "onu", ključnu loptu Toma Bradyja u neviđenom povratku New England Patriotsa u 51. Super Bowlu. Edelman je nevjerojatnim spletom okolnosti uspio primiti loptu centimetar od tla tijekom trećeg downa Patriotsa, a NFL je na Twitteru objavio video posvećen samo toj akciji. Svi sudionici Super Bowla bili su ozvučeni tako da se jasno čuje sve što igrači obje momčadi govore dok suci pregledavaju snimku. "Uhvatio sam je, kunem ti se bogom", govori Edelman protivničkom cornerbacku Brianu Pooleu dok se na videozidu vrti snimka akcije. "Ma kakvi, pala ti je na tlo, gledaj", uvjerava ga Poole, a nakon što se na ponovljenoj snimci vidi da je Edelman zaista ispravno uhvatio loptu, Falconsi su u nevjerici. "Jesam ti rekao da ju je uhvatio. Odmah se vidjelo, uf", rekao je na klupi Atlantin wide receiver Mohamed Sanu.