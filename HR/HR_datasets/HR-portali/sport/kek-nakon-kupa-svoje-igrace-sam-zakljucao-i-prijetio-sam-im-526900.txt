Rijeka je u povijesnoj sezoni stigla do dvostruke krune. Nogometaši Matjaža Keka još su jednom razbili (3:1) Dinamo, tako dokazali apsolutnu dominaciju hrvatskim nogometom. Rijeka se i večeras razigrala, odigrala sjajnu utakmicu, pa joj sada slijedi još jedno slavlje na riječkom Korzu... - Naša momčad, stručni stožer i svi ljudi u klubu zaslužuju čestitke. Bili smo na udaru nakon onoga na Maksimiru, no još jednom smo pokazali da nas nikad nije dobro prekrižiti. Na kraju smo zasluženo pobijedili u sjajnom ambijentu. Rijeka je pokazala gard, možda se netko poslije subote malo zaletio. Moji su igrači još jednom pokazali karakter, oni znaju kako reagirati u ovim situacijama. Uložili smo silne napore, pa na kraju prvenstva odigrali jednu sjajnu utakmicu. Mojim igračima za to najveći komplimenti - rekao je Matjaž Kek, pa nastavio: - Igrači su me zadužili, moram im vjerovati. Dinamu čestitam na korektnosti, ali ovo je naša zaslužena pobjeda. Neki su nakon subote mislili kako je Rijeka gotova, da smo na aparatima. A sada je proradio naš inat. Zaboravili smo subotu, igrači su prihvatili neke moje ideje i zato je ovaj trofej još slađi. Matjaž Kek je nastavio... - Strašno sam ponosan na ove igrače, pa na sve ljude oko sebe. I naše navijače. O ovoj će se sezoni pričati godinama, moramo biti sretni i veseli, ali nikako bahati. Nogomet ovim danom nije završio. Kako ste u par dana podigli svoju momčadi? - Zaključao sam ih u sobu i počeo im prijetiti! Pametni su to dečki, znali su oni poštovati finale Kupa. Inače bi imali problema. Razumijem ih, to su mladi ljudi, teško se njima nositi s emocijama kada vam cijelu noć pjeva 30 tisuća ljudi. Ali, te su nas emocije gurale naprijed, gurale u zdravo razmišljanje. Mi ništa nismo skrivali u subotu, ali smo bili loši. - Ovakav gol na početku nastavka presiječe momčad, to smo mi doživjeli u Maksimiru. U pravom momentu smo dali gol da se oslobodimo i na kraju smo zasluženo dobili. Bio je dojam da na kraju neki igrači Rijeke nisu imali snage. - Mi smo znali da moramo istrpjeti neke igrače. To se kockaš. No s gardom od četiri ofenzivna igrača i Vešovićem pokazali da želimo pobijediti. Gušt je igrati u ovakvom momentu. Mi smo u pravom momentu reagirali. Rijeka na kraju slavi dvostruku krunu... - Uz male rotacije mi smo dobivali ključne utakmice, Belupo, Hajduk, dominirali protiv Dinama na Rujevici. Kockali smo se, no ovo je pobjeda grada, Miškovića. Posebno mi je drago zbog Damira. - Mene je puno puta nogomet išamarao. Uvijek govorim ne biti bahat. Mi smo odmah nakon Osijeka i Intera bili odmah kažnjeni. Nije nogomet uvijek pravedan, no nogomet je na kraju sezone opet pobijedio. Vešović je i na boku odigrao sjajnu utakmicu... - Dugo sam se lomio, ali sam htio da moja momčad igra nogomet. Imali smo četiri ofenzivna igrača, pa još visoko postavljena beka. Htio sam da otvorenim gardom uđemo u utakmicu, dati signal ekipi da nema čekanja. I to nam se isplatilo - završio je Kek.