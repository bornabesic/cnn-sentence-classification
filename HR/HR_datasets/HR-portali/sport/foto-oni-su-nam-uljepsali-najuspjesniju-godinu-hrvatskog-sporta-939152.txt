«»Foto: Hina SANDRA PERKOVIĆ I JOSIP GLASNOVIĆ najbolji su sportaši Hrvatske po izboru Hrvatskog olimpijskog odbora (HOO), a na svečanosti Velikog dana HOO-a u zagrebačkome hotelu Westin nagrađena je većina nositelja odličja sa Olimpijskih igara u Riju na kojima su hrvatski sportaši osvojili rekordnih deset odličja, od čega čak pet zlatnih. Tako su nagradu za najbolji par, štafetu i par podijelili zlatni veslači Valent i Martin Sinković te zlatni jedriličari Šime Fantela i Igor Marenić, srebrni veslač Damir Martin dobio je nagradu za fair-play, dok su srebrni vaterpolisti momčad godine. Sandra dostigla Janicu i Blanku Sandra Perković je po peti puta izabrana za najbolju sportašicu Hrvatske, čime se pridružila Janici Kostelić i Blanki Vlašić, koje također imaju po pet nagrada, no dvostruka olimpijska pobjednica u disku prva je koja nagradu HOO-a osvaja peti puta zaredom. Perković je u Riju obranila zlatno odličje na nevjerojatan način, u kvalifikacijama i finalu je od devet imala samo dva ispravna hica - s prvim je prošla u finale, a s drugim koji je odsjeo na daljini od, za sve ostale, nedostižnih 69.21 metara uzela je zlato. Sandra je godinu okončala bez poraza, po peti puta zaredom pobjednica je Dijamantne lige, a u Amsterdamu je obranila europski naslov. "Jako mi je drago što sam dio ove sjajne generacije hrvatskih sportaša koja je u Riju postavila sve ove rekorde. I drago mi je što je bila ovakva konkurencija, spomenut ću samo sjajnu Saru Kolak koja je u Riju napravila čudo osvajanjem zlatnog odličja. Meni sada sljedeće godine predstoji Svjetsko prvenstvo u Londonu gdje žarko želim vratiti naslov svjetske prvakinje i to je sada moj najveći cilj", izrekla je u svom stilu najbolja hrvatska sportašica Sandra Perković. Glasnović: Kad vidim medalju, još ne mogu vjerovati Josip Glasnović je po prvi puta u karijeri proglašen za najboljeg sportaša Hrvatske, a nagradu je zaslužio osvojivši zlatno odličje u disciplini trap na OI u Riju. Glasnović je u dramatičnom finalnom raspucavanju bio bolji od Talijana Pelliela, pa je na olimpijskom tronu naslijedio zlatnog iz Londona iz reprezentacije Giovannia Cernogoraza, koji je lani bio najbolji sportaš Hrvatske. "Moram priznati da još nisam potpuno svjestan da sam olimpijski pobjednik, kad doma pogledam tu zlatnu medalju još ne mogu vjerovati. Naslov olimpijskog pobjednika nosi sa sobom i puno odgovornosti. Sada nama strijecima predstoji novi olimpijski ciklus, imamo svjetska i europska prvenstva gdje prvo treba osvojiti kvotu za Tokiju", kazao je Glasnović. Sinkovići i Fantela i Marenić podijelili nagradu Čak dva hrvatska olimpijska zlata našla su se u kategoriji najboljeg para, štafete i posade jer su nagradu ravnopravno podijelili braća Sinković i posada u klasi 470 Fantela/Marenić. Braća Valent i Martin Sinković su godinu okončali bez poraza u dvojcu na pariće, u Riju su su osvojili prvo hrvatsko veslačko olimpijsko zlato, obranili su i europski naslov, da bi prije mjesec dana najavili da prelaze u dvojac bez kormilara. "Drago mi je što smo ove godine pokupili ama baš sve nagrade jer nas je i Međunarodni veslački savez konačno nagradio, pa sada stvarno možemo reći da imamo sve. I lijepo je na ovoj pozornici podijeliti nagradu sa Šimom i Igorom koji su također imali fantastičnu sezonu. Odlučili smo na veliku promjenu,umjesto četiri sada ćemo biti samo s dva vesla, a nastojati ćemo u dvojcu bez kormilara dostići uspjehe braće Nikša i Siniše Skelina u toj disciplini", izrekao je Martin Sinković. Fantela i Marenić su napravili podvig u Riju osvojivši prvo jedriličarsko zlato i to na dominantan način jer su od prvog do zadnjeg dana jedrenja u zaljevu Guanabara vodili ispred favorizirane australske posade. Šime i Igor su imali godinu iz snova jer su u Argentini osvojili i naslov svjetskih prvaka, a imaju i srebro s Europskog prvenstva. "Ništa u Riju nije bilo slučajno, imali smo sjajnu pripremu tijekom cijele godine i odradili smo sve planirano da uzmemo zlato. Mi za razliku od Sinkovića još ne znamo kakva će biti naša budućnost jer se želimo prvo dobro odmoriti, a onda ćemo odlučiti kakva će biti naša budućnost", kazao je Šime Fantela. Vaterpolisti najbolja momčad godine, tri trenera podijelila prvo mjesto HOO je odlučio nagradu za Fair-play dodijeliti veslaču Damiru Martinu, koji je u Riju osvojio srebro u utrci samaca zaostavši samo pet tisućinki sekunde za pobjednikom Novozelanđaninom Drysdaleom. Nakon dramatičnog foto-finiša utrke, kojim je pobjednik proglašen Novozelanđanin, Vukovarac Martin je izjavio kako "nije uvijek važno pobijediti, već se dobro boriti". U kategoriji najbolje momčadi slavila je srebrna olimpijska vaterpolska reprezentacija, a kod ekipa ženska karate reprezentacija, koja je osvojila ekipno srebro u borbama na Europskom prvenstvu. Titulu najboljeg trenera u 2016. godini dodijeljena je čak trojici - treneru Sandre Perković Edisu Elkaseviću, treneru zlatnih veslača Nikoli Braliću i treneru zlatnih jedriličara Edi Fanteli. Nagrada čak i Bruni Kovačeviću Najuspješniji promicatelj Hrvatske u svijetu je Davis Cup reprezentacija, dok su posebna priznanja HOO-a uručena publicisti Juricu Gizidiću i uredniku Sportskog programa Hrvatske televizije Bruni Kovačeviću. HOO je dodijelio i tradicionalne nagrade za životno djelo "Matija Ljubek" , a dobitnici su Milan Markežić, Mirjana Ognjenović, Nikola Pilić, Hrvatski judo savez i teniski klub Donji Miholjac. "Pravo je zadovoljstvo večeras pozdraviti olimpijske pobjednike i sve one koji su ove godine pronijeli slavu hrvatskog sporta te koji su opet pokazali da su sportaši najbolji promicatelji naše zemlje u svijetu. Ovo je prigoda i da se zahvalimo nacionalnim savezima i njihovim čelnicima, trenerima, stručnim osobama kao i desetinama tisuća volontera koji marljivo rade u klubovima i 'kičma" su hrvatskog sporta, a bez njih svi ovi veliki uspjesi ne bi bili mogući", kazao je predsjednik HOO-a Zlatko Mateša. Svečanost Velikog dana HOO-a uveličao je i premijer Andrej Plenković, ministar financija Zdravko Marić, državna tajnica Središnjeg državnog ureda za sport Janica Kostelić i posebni izaslanik Predsjednice RH Tomislav Madžar koji je iskoristio prigodu da uruči najviša državna odlikovanja sportašima i trenerima. Tako je Sandra Perković odlikovana Redom kneza Branimira sa ogrlicom, njezin trener Edis Elkasović Redom hrvatskog pletera, a srebrni jedriličar Tonči Stipanović Danicom Hrvatskom s likom Franje Bučara.