MICHAEL SCHUMACHER još se nije oporavio od teške nesreće koju je doživio na skijanju krajem 2013. godine. Deset mjeseci nakon nesreće je njegov liječnik Jean-Francois Payen iz bolnice u Grenobleu naveo kako se kod legendarnog F1 vozača primijeti napredak, ali da je za oporavak potrebno oko tri do četiri godine. Međutim, mjeseci i godine prolaze, a Schumacher je i dalje daleko od javnosti. Nedavno je odvjetnik njemačkog vozača na sudu, gdje su tužili tabloid koji je tvrdio da se oporavio, otkrio kako Schumacher ni pomoć fizioterapeuta ne može stajati na nogama. Sada se oglasio i Schumacherov obiteljski prijatelj, bivši F1 vozač, Philippe Streiff. Naveo je da se sedmerostruki prvak Formule 1 vjerojatno nikada neće u potpunosti oporaviti. "Nakon takve nesreće i takvih ozljeda uvijek postoji nada, ali... Prošlo je više od tri godine i sve su manje šanse da se oporavi", rekao je Streiff. Ranije je Streiff otkrio kako je posjetio Nijemca te da je tada bio paraliziran i da nije mogao govoriti. S obitelji je komunicirao očima.