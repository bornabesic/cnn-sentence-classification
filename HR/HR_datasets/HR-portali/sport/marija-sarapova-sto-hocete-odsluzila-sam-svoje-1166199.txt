U utorak u ponoć istekla je njezina 15-mjesečna suspenzija zbog uzimanja dopinga (meldonij), a već u srijedu mogla je i zaigrati. Tako se i dogodilo, ponajviše zahvaljujući susretljivosti organizatora WTA turnira u Stuttgartu (nagradni fond od 710.900 eura) koji su joj dali pozivnicu za glavni turnir, ali joj i omogućili da dvoboj prvog kola odigra (tek) u srijedu. WTA šalje pogrešnu poruku Ruskinja Marija Šarapova (30) vratila se na teren uspješno – sa 7:5, 6:3 pobijedila je četiri godine stariju Talijanku Robertu Vinci. Za Mašu je to svakako jedna od najvećih pobjeda u inače bogatoj karijeri (osvojila je 35 naslova, među kojima i sva četiri Grand Slam turnira), ona ima razloga za slavlje... No ostale tenisačice nisu oduševljene načinom na koji se vraća. Neke nemaju ništa protiv njezina povratka (“odslužila je svoje”, ističu), ali protiv su toga da joj se daju pozivnice. No neke na sve gledaju i strože: – Ne mislim da je to ispravno. Ona je varalica, a prevaranti u sportu ne bi smjeli dobiti priliku da ponovno zaigraju – prilično oštra bila je Kanađanka Eugenie Bouchard dodavši: – To nije pošteno prema drugim igračicama koje poštuju pravila i mislim da je WTA poslao pogrešnu poruku djeci i mladim tenisačicama. Kao da su poručili: “Varajte i mi ćemo vas dočekati raširenih ruku”. Nije pošteno, posebno stoga što je u pitanju netko tko mi je bio uzor dok sam bila klinka. Ovim potezom sve je to uništila – rekla je 23-godišnja Bouchard. Slično je uoči dvoboja u Stuttgartu govorila i Roberta Vinci. – Šarapova je sjajna igračica i nemam ništa protiv nje. Platila je za svoje pogreške i treba joj omogućiti povratak. Ali bez pozivnica za glavni turnir! – istaknula je Talijanka. Ono što posebno smeta Mašinim kolegicama su, dakle, te pozivnice. Za glavni turnir jer, da ih dobiva za kvalifikacije, vjerojatno ne bi imale ništa protiv. One bi da Ruskinja krene od nule. No direktori turnira ne misle tako. Šarapova je već dobila pozivnicu za turnir u Madridu (počinje 6. svibnja), a vjerojatno će dobiti i za Rim (15. svibnja). Diskrecijsko je pravo direktora turnira da daju pozivnice igračicama za koje smatraju da će im povećati gledanost (televizijsku i onu na terenu), da će privući sponzore, novinare... Vjerojatno to čine u dosluhu s vodećim ljudima WTA Toura. Preskočit će Roland Garros?! No Šarapova bi na tom, čini se, već utabanom putu povratka, ipak mogla naletjeti na jedan kamen. U tijeku su, čini se, žestoki pregovori između Šarapove i njezinih menadžera s jedne i čelnika Roland Garrosa s druge strane. Francuzi su, navodno, ponudili samo pozivnicu za kvalifikacije, ali Ruskinja time nije zadovoljna. Traži pozivnicu za glavni turnir. I diskretno prijeti da inače neće nastupiti, da će preskočiti Roland Garros koji je dva puta (2012. i 2014.) osvajala. Tko će u toj igri živaca popustiti? Teško je reći, ali ako se moramo izjasniti, tipovali bismo na – pobjedu igračice. Dotad će ona, naime, već odigrati tri turnira, pa će i glasna ljubomora njezinih konkurentica splasnuti. Glasova da joj “treba oduzeti sve naslove i medalje i zabraniti joj bavljenje tenisom, kao i Marion Jones u atletici” bit će sve manje. Dakle, očekujemo da će Francuzi na kraju popustiti, osim ako nisu u dogovoru s Wimbledonom. Jedino u tom slučaju, ako oba turnira nastupaju zajedno, mogu umanjiti štetu koja bi nastala izostajanjem atraktivne Ruskinje. Sama Šarapova svjesna je da “pleše po skliskom podiju” i zato pazi na svoje izjave. U intervjuu Timesu kazala je tek ovo: – Tablete u kojima je ta tvar uzimala sam na preporuku liječnika da bih izbjegla probleme sa srcem. Nisam ni znala što je meldonij. Tek nakon što sam zaguglala, otkrila sam o čemu se radi. Na konferenciji za novinare u Stuttgartu dodala je: – Teren je moja pozornica, tu se najbolje osjećam. I tako je od mog djetinjstva. Ne razmišljam još o tome hoću li igrati Roland Garros ili ne, sada sam okrenuta predstojećim turnirima. Razumijem ljutnju nekih kolegica, ali ne znam što hoće. Odslužila sam svoje...      