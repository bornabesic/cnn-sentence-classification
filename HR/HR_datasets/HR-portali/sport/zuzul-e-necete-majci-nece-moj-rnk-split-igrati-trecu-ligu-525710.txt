Ovo je sramota, najlakše je ugasiti Splita. Najbolje da se svi preselimo u Zagreb i igramo 'prvu zagrebačku' i 'drugu zagrebačku' ligu. Ali neće im to proći, neš' majci, ne dam klub dok budem mogao hodati-  poručio je čelnicima HNS-a Slaven Žužul.  Premda je znao u kolikim je njegov klub problemima, Slaven Žužul doživio je šok kad je saznao da Split nije dobio licencu ni za Prvu, ali ni za Drugu ligu, te da će na jesen, kako stvari stoje, igrati u trećem rangu natjecanja.  - Ova odluka nije pravedna i mi ćemo se protiv nje boriti svim sredstvima. Moram se konzultirati s odvjetnicima, no nema šanse da me netko uvjeri da je ovo pravo i pravda. Borit ću se do Strasbourga ako treba – najavio je razočarani Slaven Žužul, kome je jasno odakle vjetar puše. - Pogledajte tko iz koje lige ispada, a tko ostaje u Drugoj ligi zato što se nas dekretom prebacilo u Treću ligu. Sve će vam biti jasno. Mi imamo sve uvjete za Drugu ligu, imamo 13 od 15 uvjeta i za Prvu, s tim da bi i ova dva riješili u mjesec dana, da nam se ostavio rok. Nemam ja čarobni štapić, ne mogu sve sam i preko noći. Najlakše je ugasiti Splita, ali neće im to proći, neš' majci, ne dam klub dok budem mogao hodati.  Splita čeka još ogled zadnjega kola protiv Osijeka, u kome će pokušati pobjedom ostvariti rezultatski opstanak.  - Borit ćemo se protiv Osijeka, ako ne uspijemo, čestitat ćemo boljima. Nije sramota ispasti, jednu godinu odigrati u Drugoj ligi, konsolidirati se i vratiti. Ali oni su nas rafalom po pola presjekli. Pa ljudi moji nama je pred realizacijom projekt izgradnje stadiona!? Kome odgovara da se ne izgradi novi stadion u Splitu? Zar se svi moramo preseliti u Zagreb i igrati 'tramvaj ligu'. Hoće li se ubuduće igrati 'prva zagrebačka' i 'druga zagrebačka' liga, umjesto hrvatske lige? Zar i naša djeca nemaju pravo igrati nogomet? - pita se Žužul, koji navodi i neke primjere.  - Kako to da licence dobivaju klubovi koji ni stadion nemaju? Samo je kod nas normalno da Lokomotiva, Rudeš, možda i Gorica... igraju na istom stadionu. Nemam ništa protiv bilo koga, ali ne dam na svoj klub. I stvarno ne znam što oni u Savezu rade, no poručujem im da ću se boriti dok god budem mogao za ravnopravne odnose – zaključio je Žužul.