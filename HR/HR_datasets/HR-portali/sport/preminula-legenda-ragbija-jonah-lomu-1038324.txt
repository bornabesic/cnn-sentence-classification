Jedan od najvećih ragbijaša svih vremena, legenda All Blacksa Novozelanđanin Jonah Lomu (40) iznenada je preminuo u svom domu u Aucklandu. Lomu se 20 godina borio s izuzetno rijetkom bolesti bubrega, međutim njegova supruga Nadin je poručila kako je Lomu preminuo od srčanog udara. "Ovo je užasan udarac za našu obitelj, ali i za sve ljubitelje ragbija. Svi prolazimo kroz traumatične trenutke," poručila je njegova supruga s kojom je Lomu imao dva sina, Brayleyja (6) i Dhyreillea (5). Smrt Michaela Jordana i Maradone ragbija, kako su mnogi zvali, izazvao je šok u njegovoj domovini. Novozelandski premijer John Key poručio je kako je 'cijela zemlja uz njegovu obitelj'. Oglasio se i izvršni predsjednik Novzelandskog ragbi saveza Steve Tew.  "Lomu je legenda našeg sporta. Bio je iznimno poštovan i cijenjen u cijelom svijetu. Ovo je tužan trenutak za naš sport." Lomu se prošlog tjedna vratio u domovinu nakon što je skoro dva mjeseca proveo u Europi tijekom Svjetskog prvenstva koje održano u Engleskoj. Djelovao je zdravo, čak je s navijačima vodio haku, tradicionalni ratni ples Maora s Novog Zelanda.  "Vidio sam ga na prvenstvu. Razgovarali smo i izgledao je super," kazao je novozelandski izbornik Steve Hansen. Lomuu je 1995. godine dijagnosticirana rijetka bolest bubrega zbog čega je prekinuo karijeru 2002. godine. Bubreg mu je transplatiran 2004. nakon čega se pokušao vratiti, ali se konačno povukao 2006. Novi problemi su nastali 2011. kada je njegovo tijelo odbacilo transplatirani organ pa je bio ovisan o dijalizi. "Na dijalizu sam išao tri puta tjedno. Nadao sam se da će mi biti bolje, ali mi nikada nije bilo. Ali, znate, nikada ne bih ništa promijenio u svom životu", govorio je Lomu, sin emigranta sa Tonge. Sa 19 godina je postao najmlađi reprezentativac All Blacksa oborivši tako rekord star 90 godina. Bio je visok 192 cm i težak 119 kilograma, a svijet je zadivio na svjetskom prvenstvu 1995. godine premda je do tada imao samo dva nastupa za reprezentaciju. Zauvijek će ostati upamćena njegova igra u polufinalu kada je poput 'buldožera' prolazio kroz englesku reprezentaciju. Opće je mišljenje kako su njegovi nastupi na tom prvenstvu privukli mnoge sponzore koji su omogućili ragbiju da ode u profesionalne vode. Popularizirao je ovaj sport i u zemljama u kojima nije tradicionalan. Na njegovu žalost Novi Zeland je u finalu izgubio od Južne Afrike u produžetku (12-15), a Lomu nikada nije osvojio naslov svjetskog prvaka. >> 'Što su Pele i Maradona nogometu, to je Lomu ragbiju' >> Sportaši bez bubrega