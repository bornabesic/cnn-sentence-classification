Football Leaks propituje i vlasništvo nad Dinamovim nogometašem Antom Ćorićem, kojega zastupa agencija Doyen Sports. Jedan dokument navodi kako je Doyen Sports u studenome 2015. godine otkupio 70 posto prava na Antu Ćorića za 2,8 milijuna eura te kako je 20. veljače 2016. godine Dinamu na 36 mjeseci posudio 4,5 milijuna eura. Te navode demantirao nam je menadžer Andy Bara, predstavnik Doyen Sportsa za cijelu regiju, inače blizak Anti Ćoriću. – Ti su navodi glupost! Pa zašto bi Dinamo posuđivao novac od Doyena ako se zna da klub već godinama ima kontinuiran priljev sredstava od prodaje igrača. Dinamu novca sigurno ne nedostaje. Uostalom, vlasništvo agencije nad igračem bilo bi u suprotnosti s Fifinim pravilima – naglasio je Andy Bara, misleći pritom na Fifinu zabranu tzv. ‘vlasništva treće strane’. Doyen Sports podružnica je Doyen Group, kompanije sa sjedištem u Londonu, u vlasništvu portugalskog menadžera Nelia Lucasa. On je prošloga ljeta u Ćorićevo ime pregovarao o Antinu transferu u redove Manchester Cityja, no unosan je posao u posljednji trenutak propao. Dinamo je u njemu mogao zaraditi i 18 milijuna eura.  