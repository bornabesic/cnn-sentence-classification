Foto: Getty Images/Guliver Image FRANCUSKI tužitelji pokrenuli su istragu protiv šest članova Međunarodnog olimpijskog odbora (MOO) među kojima je i legendarni namibijski sprinter Frankie Fredericks zbog sumnji u primanje mita vezanu za dodjelu domaćinstava velikih sportskih događaja. Prema navodima izvora bliskog istrazi, pod sumnjom su dodjele domaćinstva svjetskih atletskih prvenstava održanih u Moskvi 2013. i Pekingu 2017., kao i sljedeća tri SP-a, ovogodišnjeg u Londonu te onih u Dohi 2019. i Eugeneu 2021. Druga istraga obuhvaća dodjelu domaćinstva Olimpijskih igara u Rio de Janeiru 2016. i Tokiju 2020. godine. Prije tri dana Fredericks je odstupio s dužnosti predsjednika odbora za evaluaciju kandidatura za OI 2024. godine. Među osumnjičenima su i bivši predsjednik Međunarodnog atletskog saveza (IAAF) Lamine Diack, koji je već pod istragom zbog sumnji u primanje mita kako bi se zataškali pozitivni dopinški testovi ruskih atletičara, kao i njegov sin Papa Massata Diack, koji su u "srcu istrage".