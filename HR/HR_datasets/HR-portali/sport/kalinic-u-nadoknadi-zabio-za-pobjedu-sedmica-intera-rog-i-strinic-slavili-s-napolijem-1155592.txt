Nogometaši Intera deklasirali su Atalantu 7-1 u susretu 28. kola talijanskog nogometnog prvenstva, dok je Fiorentina pogotkom Nikole Kalinića u sudačkoj nadoknadi pobijedila Cagliari 1-0. Dvoboj Intera i Atalante bio je sudar izravnih suparnika za plasman u Europu, a Inter je pobjedom preskočio Atalantu, ali i Lazio probivši se na četvrto mjesto Serie A. Domaćin je odigrao fantastičnu utakmicu, sasvim sigurno najbolju ove sezone. Inter je već u prvom poluvremenu zabio pet golova, a potom u nastavku je zabio još dva. Atalanta se dobro držala tek u prvih 16 minuta, a potom je od 17. do 34. minute primila čak pet pogodaka. Junaci u Interovoj pobjedi bili trostruki strijelci Mauro Icardi (17, 23-11m, 26) i Ever Banega (31, 34, 67), a pogodak je postigao i Roberto Gagliardini (52). Strijelac za goste iz Bergama bio je Remo Freuler (42). Ivan Perišić je igrao za Inter do 82. minute, dok Marcelo Brozović nije nastupio.   Fiorentina se dugo mučila protiv Cagliarija, a onda se u sudačkoj nadoknadi ukazao Nikola Kalinić. Christian Tello je sjajno ubacio, a Kalinić najviše skočio i udarcem glavom svladao Rafaela. Bio je to njegov 13. pogodak ove sezone. Kalinić je odigrao cijeli susret za 'viole', Milan Badelj je ušao u igru u 80. minuti, dok Hrvoje Milić nije nastupio.   Ispražnjeni Napoli je nakon poraza od Real Madrida u Ligi prvaka, ipak uspio pronaći snage i poraziti Crotone 3-0. Golove su zabili Lorenzo Insigne (32-11m, 70) i Dries Mertens 66-11m).  Marko Rog je započeo od prve minute u redovima domaćeg sastava, a zamijenjen je u 55. minuti, dok je Ivan Strinić odradio cijeli susret. Udinese je na gostovanju pobijedio Pescaru 3-1 golovima Duvana Zapate (20), Jakuba Jankta (51) i Cyrila Thereaua (55). Poraz Pescare ublažio je Sulley Muntari (83). Stipe Perica i Andrija Balić nisu nastupili za goste, baš kao niti Hrvoje Miličević i Robert Murić kod domaćina. Na ljestvici vodi Juventus sa 70 bodova, drugi je Napoli sa 60, a treće mjesto drži Roma sa 59 bodova i susretom manje. REZULTATI Inter - Cagliari 7-1 (Icardi 17, 23-11m, 26, Banega 31, 34, 68, Gagliardini 52 / Freuler 42) Fiorentina - Cagliari 1-0 (KALINIĆ 90+2) Napoli - Crotone 3-0 (Insigne 32-11m, 70, Mertens 66-11m) Chievo - Empoli 4-0 (Inglese 22, Pellissier 40, Birsa 75, Cesar 89) Pescara - Udinese 1-3 (Muntari 83 / Zapata 20, Thereau 51, 56) Sassuolo - Bologna 0-1 (Destro 58) 