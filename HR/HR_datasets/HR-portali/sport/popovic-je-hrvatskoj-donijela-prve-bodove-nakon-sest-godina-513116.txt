Federica Brignone (26) pobjednica je alpske kombinacije održane u Crans-Montani. Drugo mjesto pripalo je slovenskoj skijašici Ilki Štuhec (26). Iako je nakon prve vožnje imala vodeću poziciji, popustila je pod pritiskom i time propustila Sloveniji donijeti drugu pobjedu danas. Iskusna Austrijanka Michaela Kirchgasser (31) zauzela je treću poziciju. No za nas je najvažnija vijest iz Crans-Montane sjajno 18. mjesto mlade Leone Popović (19). Prvi su to bodovi za hrvatsko žensko skijanje nakon šest godina, ali i prvi za Leonu u karijeri. Posljednja hrvatska skijašica koja je osvojila bodove u Svjetskom kupu bila je Sofija Novoselić. Na Snježnoj kraljici u siječnju 2011. osvojila je 25. mjesto. - Prva vožnja superveleslaloma bila je pod dosta teškim uvjetima, bilo je toplo i staza nije bila baš idealna, ali drago mi je da sam izvukla dobru vožnju. Slalom nije bio na dobrom nivou, ali zadovoljna sam jer zadnje utrke baš nisam završavala. Ipak sam uspjela osvojiti neke bodove - rekla je Leona nakon svojih prvih bodova u karijeri. Popović, koja je u superveleslalomu imala 28. vrijeme, solidnim je slalomskim nastupom, u toj je disciplini imala 14. rezultat, stigla do ukupno 18. pozicije sa 3.97 sekundi slabijim vremenom od Brignone i stigla do prvih 13 bodova u Svjetskom kupu. Utrka nije prošla bez problema. U prvoj vožnji ispale su Feierabend, Worley i Štuhec. Start je kasnije spušten i utrka je ponovljena. Nažalost, Feierabend nije startala ponovno, za razliku od Worley i Štuhec. Nastup su otkazale i skijašice iz SAD-a, Lindsey Vonn je zamolila da se utrka zaustavi jer je snijeg premekan, a takvu utrku okarakterizirala je kao nesigurnu. U ukupnom poretku Mikaela Shiffrin (21) i dalje drži vodeću poziciju ispred Švicarke Lare Gut i Slovenke Štuhec. Sutra će se U Crans-Montani održati super-G koji je na rasporedu u  10:30 sati. 