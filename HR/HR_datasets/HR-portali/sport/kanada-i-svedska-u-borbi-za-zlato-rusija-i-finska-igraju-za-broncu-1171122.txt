U finalu ovogodišnjeg Svjetskog prvenstva elitne skupine hokejaša na ledu u Kölnu igrat će, branitelj naslova Kanada i Švedska. Kanada je u polufinalu velikim preokretom u trećoj trećini svladala Rusiju sa 4:2 (0:0, 0:2, 4:0), dok je Švedska mnogo lakše sa 4:1 (1:1, 2:0, 1:0) nadigrala Finsku. Rusija je u drugoj trećini stigla do prednosti od 2:0 golovima Jevgenija Kuznjecova (32:16) i Nikite Guseva (34:50), ali preokret Kanade je započeo na samom početku posljednjih 20 minuta. Mark Schiefele (40:17) je zabio za 2:1 nakon samo 17 sekundi iskoristivši situaciju s igračem više, kanadski pritisak rezultirao je poravnanjem Natea McKinnona (55:07) nešto manje od pet minuta prije kraja. No, Kanađani nisu stali pritiskati niti nakon izjednačenja pa je Ryan O'Reilly (56:58) po treći put svladao Andreja Vasiljevskog tri minute prije isteka vremena. Rusi su u završnici povukli vratara s gola u nastojanju da s ekstra napadačem stignu do gola koji bi im osigurao produžetak, no umjesto izjednačenja uslijedio je pogodak Seana Couturiera (58:53) u praznu mrežu za pobjedu Kanade sa 4:2. Kanada će tako u nedjelju pokušati osvojiti treći naslov prvaka u nizu, a 27. ukupno. Švedska je povela protiv Finske jakim udarcem Alexandera Edlera (1:49), na 1:1 vrlo brzo poravnao je Joonas Kemppainen (4:45), ali ključnom se pokazala druga trećina u kojoj su Šveđani s dva gola u situacijama s igračem više na ledu stigla do vodstva 3:1. Strijelci su bili John Klinberg (24:36) i William Nylander (34:52). Konačnih 4:1 postavio je Joakim Nordstrom (53:52). Finalni dvoboj na rasporedu je u nedjelju od 20.45 sati, dok će se dvoboj za treće mjesto igrati od 16.15 sati.