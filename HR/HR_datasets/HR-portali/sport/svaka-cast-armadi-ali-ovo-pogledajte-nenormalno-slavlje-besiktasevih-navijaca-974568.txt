Foto: Screenshot DIVILI smo se riječkoj Armadi kad je trajektom putovala na gostovanje u Split. Rijekini navijači su na spektakularan način podržali svoju momčadi, no ono što su Bešiktaševi navijači napravili danas u Istanbulu, nismo nikada vidjeli. Bešiktaš je kolo prije današnjeg zadnjeg kola obranio naslov prvaka, a momčad je uoči utakmice paradirala gradom u otvorenom autobusu. Tisuće navijača su ih dočekale i pozdravile na ulicama, no pravi spektakl odvijao se u Bosporu. Stotine brodova plovile su poput američke flote žilom kucavicom Istanbula i bakljama, zastavama i pjesmom slavile naslov prvaka na putu prema stadionu. Prolaz između azijskog i europskog dijela Istanbula izgledao je poput ratne zone, no nikakvih incidenata nije bilo, a gradom je samo odzvanjala navijačka pjesma. "Crnim orlovima" je ovo 15. naslov prvaka. Fenerbahče ih ima 19, a rekorder je Galatasaray s 20 titula turskog prvaka.