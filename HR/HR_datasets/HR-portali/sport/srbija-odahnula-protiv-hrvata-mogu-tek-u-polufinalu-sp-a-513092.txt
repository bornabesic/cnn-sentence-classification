Na prvu izgleda kao da smo dobili skupinu u kojoj smo apsolutni favoriti za osvajanje 1. mjesta, no moramo biti itekako oprezni i protiv reprezentacije SAD-a, koja spada u grupu težih protivnika, ali i reprezentacija Rusije i Japana, koje pokazuju sve kvalitetnije igre. Obzirom da naš krajnji cilj nije četvrtfinale, već puno više, a u kasnijem ždrijebanju nas već od četvrtfinala potencijalno očekuju Mađari ili Talijani,pa preko polufinala eventualno Srbija, onda možemo reći da smo izvukli najteži mogući put. No mi cilj znamo, kvalitetu imamo i dati ćemo sve od sebe da osvojimo medalju – izjavio je Ivica Tucak, izbornik reprezentacije.  U prvoj utakmici, 17.srpnja, Hrvatska igra protiv SAD-a (20:10 sat). Slijedi nam sraz s ruskom reprezentacijom, 19. srpnja u 17:30 sati, te 21. srpnja u 13:30 s Japanom. Hrvatska je u svojoj skupini apsolutni favorit i sve osim osvajanja prvog mjesta u skupini bila bi senzacija. I blamaža. Srećom, Ratko Rudić vratio se u Hrvatsku i kao prvi korak najavio je skidanje Srbije sa svjetskog trona. Najveći vaterpolo trener svijeta itekako može savjetima pomoći Ivici Tucku da Hrvatska opet pokaže svijetu da smo kolijevka vaterpola. Uostalom, Rudiću je ovo prva akcija kao savjetniku. A znamo što Ratko može. S Hrvatskom je osvojio sve, Svjetsku ligu, europsko i svjetsko prvenstvo te olimpijske igre. Ajmo, Ratko, po još jedno svjetsko zlato. Kao trener, osvojio je sve. Kao savjetnik - ništa. Vrijeme je da i u toj ulozi počne osvajati medalje... Skupina A – Brazil, Crna Gora, Kazahstan, Kanada Skupina B – Francuska, Australija, Italija, Mađarska Skupina C – Španjolska, Srbija, Grčka, Južna Afrika Skupina D – SAD, Japan, HRVATSKA, Rusija Ujedno, izvučene su i skupine Svjetskog juniorskog prvenstva koje će se održati 05.-13. kolovoza u Beogradu. Hrvatska U-20 juniorska reprezentacija tako se našla u skupini B s reprezentacijama Nizozemske, drugoplasiranom ekipom iz američkih kvalifikacija, Španjolskom i Japanom. 