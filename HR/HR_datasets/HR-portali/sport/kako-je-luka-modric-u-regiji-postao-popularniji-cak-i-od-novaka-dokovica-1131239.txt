Srpski mediji detektirali su ovih dana intrigantnu promjenu na listi popularnosti na Facebooku sportaša na prostoru bivše Jugoslaviji, odnosno kako je donedavno prvi tenisač svijeta Novak Đoković prepustio lidersku poziciju zvijezdi Real Madrida Luki Modriću. Tako jedan od najboljih svjetskih nogometaša najvećem srpskom sportskom celebrityu odjednom ‘bježi’ za oko 260.000 pratitelja. Granice postaju ‘mekše’ Kada je u pitanju Twitter, Đoković je je još uvijek nedodirljiv sa 6,68 milijuna pratitelja, a na drugom mjestu je najbolji nogometaš Bosne i Hercegovine Edin Džeko s 1,47 milijuna, a Luka Modrić, koji je na toj mreži tek otvorio profil, ovdje je tek na devetom mjestu s 291.000 fanova. Što nam, osim suhoparnih brojčanih pokazatelja, još otkrivaju najnoviji podaci s društvenih mreža? Kako je Modrić iznenada pretekao dojučerašnjeg lidera popularnosti Đokovića? Docent Domagoj Bebić s Fakulteta političkih znanosti u Zagrebu, inače stručnjak za društvene mreže, povezuje Lukin uzlet sa činjenicom kako je Zadranin igrač u najvećemu svjetskom nogometnom klubu, ali i s tradicionalnom popularnošću toga sporta na ovim prostorima. Tako su među desetoricom najpopularnijih sportaša regije čak osmorica nogometaša: Modrić, Rakitić, Džeko, Halilović, Subotić, Kovačić, Vučinić i Lovren. - Kad je u pitanju popularnost internacionalnih sportskih zvijezda, granice između država postaju ‘mekše’. Fanovi nisu isključivo fokusirani na sportaše iz svoje zemlje - ističe Bebić i dodaje: - Rastu popularnosti pridonose i sami sportaši koji na društvenim mrežama objavljuju svoje aktivnosti izvan sportskoga borilišta. Također, u službi sportaša, profesionalno ili neprofesionalno, angažirani su i ljudi koji najupečatljivije sekvence iz njihovih sportskih nastupa montiraju i objavljuju na Youtubeu. Ti materijali su jako gledani. Twitter jednosmjeran Bebić pojašnjava kako je primjerice Twitter najomiljeniji medij komunikacije slavnih osoba, jer je jednosmjeran. Celebrityji ga koriste za međusobno objavljivanje raznih čestitki, komentara, poruka podrške..., i to njihovo povezivanje također pridonosi uzlaznoj krivulji popularnosti. - Objavi li Cristiano Ronaldo primjerice fotografiju s Modrićem, ona će podići popularnost i našemu reprezentativcu. Također, sportaši su svjesni da je njihova objava na društvenoj mreži najbrži put do vojske njihovih pratitelja, jer ta objava istoga trenutka postaje medijska vijest i pojavljuje se na internetskim portalima - naglašava Bebić. Uspoređuju li zvijezde međusobno brojke svojih pratitelja? Koliko im one znače? - Broj pratitelja na društvenim mrežama, koji varira, slavni sportaši neće doživjeti kao osobni uspjeh ili neuspjeh (osim ako je zaista drastičan), niti se oni po tome uspoređuju. Najnoviji podaci primjerice ne znače da je Đokoviću popularnost pala - zaključio je Bebić. A kako naša regionalna zvijezda Luka Modrić stoji po broju pratitelja na društvenim mrežama u usporedbi s primjerice svojim prijateljem Cristianom Ronaldom? Ako je po značaju u Realovoj igri Luka rame uz rame ljepuškastom Portugalcu, globalni odjek Cristianovoga lika i djela nije usporediv s Modrićevim. CR7 samo na Facebooku ima više od 117 milijuna pratitelja, na Instagramu više od 82 milijuna, na Twitteru još 48 milijuna. Uvjerljivo najpopularniji svjetski sportaš, daleko ispred najbližih pratitelja Lionela Messija i Neymara... 