U prvoj utakmici osmine finala Lige prvaka rukometaši PPD Zagreba izgubili su u Areni pred 10.000 gledatelja od aktualni europskog doprvaka Veszpréma sa 22:23 (10:12). Zagrebaši su imali priliku iznenaditi mađarski sastav, ali je nisu iskoristili. Pet sekundi prije kraja dvoboja plinari su uzeli loptu Mađarima, ali Kontrec u kontranapadu nije zabio za izjednačenje. Utakmicu je gledao i hrvatski izbornik Lino Červar. Plinari su imali mnogo problema u napadu, tako da su do 19. minute zabili samo tri pogotka (3:7). Ipak, u zadnjih desetak minuta zaigrali su bolje i do odmara smanjili prednost mađarske momčadi (10:12). Mogli su zagrebaši na odmor otići i sa samo pogotkom zaostatka, ali je Alilović obranio sedmerac Horvatu. Vori je u petoj minuti nastavka zabio za izjednačenje (13:13). Plinari su imali nekoliko prilika doći u vodstvo, ali nisu uspjeli. Najveći krivac bio je Alilović koji je ponovno zaključao svoja vrata. Veszprém se polovicom drugog poluvremena ponovno vratio na četiri pogotka razlike (14:18). Imali su Mađari i pet pogodaka razlike (16:21) devet minuta prije kraja utakmice, ali su u završnici zagrebaši smanjili prednost. Plinare će u uzvratu 1. travnja pokušati nadoknaditi pogodak zaostatka (22:23). Domagoj Pavlović i Josip Valčić zabili su po četiri pogotka, a Igor Vori i Stipe Mandalinić po tri za PPD Zagreb. Strijelce kod gostiju predvodili su Renato Sulić i Slovenac Gašper Marguč s po četiri gola. Vratar plinara Ivan Stevanović imao je devet obrana, a Mirko Alilović je na drugoj strani obranio deset udaraca.