U susretu 27. kola njemačkog nogometnog prvenstva RB Leipzig je na gostovanju pobijedio Mainz 3:2, a identičnim rezultatom je Ingolstadt u derbiju začelja porazio Augsburg. RB Leipzig je u Mainzu osvojio tri važna boda u borbi za drugu poziciju i sada ima četiri boda više od Hoffenheima. Gosti su poveli 2:0, Mainz je smanjio na 1:2, da bi Leipzig trećim golom razriješio pitanje pobjednika. Mainz je u sudačkoj nadoknadi tek ublažio poraz. Strijelci za RB Leipzig bili su Marcel Sabitzer (48), Timo Werner (52) i Naby Keita (81), dok su golove za Mainz zabili Jairo (69-11m) i Yoshinori Muto (90+1). Važne bodove dohvatio je i Ingolstadt koji je na gostovanju pobijedio izravnog konkurenta za prvoligaški spas Augsburg 3:2. Gosti su vodili 3:0, a potom jedva sačuvali tri boda. Strijelci za goste bili su Sonny Kittel (24) i Almog Cohen (34, 67), dok su pogotke za Augsburg postigli Paul Verhaegh (76-11m) i Halil Altintop (81). Ingolstadt, koji se nalazi u zoni ispadanja, sada ima četiri boda manje od Augsburga i Mainza. Bayer Leverkusen je na gostovanju pobijedio otpisani Darmstadt 2:0 golovima Juliana Brandta (15) i Kevina Vollanda (56), dok je Freiburg na gostovanju pobijedio Wolfsburg 1:0. Tin Jedvaj je igrao cijeli susret za Bayer, te je dobio žuti karton. 