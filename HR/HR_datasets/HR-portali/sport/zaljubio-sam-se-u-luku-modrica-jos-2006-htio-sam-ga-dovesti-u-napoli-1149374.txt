Nakon što je jučer PSG šokirao Barcelonu, drugi španjolski velikan, Real Madrid, na svom Santiago Bernabeu nije dozvolio nikakvo iznenađenje u okršaju s Napolijem. Kraljevska momčad u prvom susretu osmine finala Lige prvaka slavila je rezultatom 3:1 uz zapaženu predstavu Luke Modrića. Drugi Hrvat u madridskom klubu, Mateo Kovačić, ostao je na klupi dok dvojac iz Napolija, Ivan Strinić i Marko Rog, nije konkurirao za sastav. Momčad Zinédinea Zidanea slavila je u 29 od 34 zadnje europske utakmice, a Francuz je nastavio svoj uspješan niz protiv Napolitanaca. Naime, kao igrač je u Italiji proveo pet godina igrajući za Juventus i nikada nije izgubio od večerašnjeg suparnika. Napoli je u Madrid stigao uz veliku potporu svojih navijača. Čak 12 tisuća bilo ih je na tribinama, a među njima i veliki Diego Armando Maradona. I silno su se poveselili u 8. minuti kad je Insigne, nakon duge lopte Hamšika, uhvatio na spavanju vratara Navasa i sjajno pogodio sa više od 30 metara. No, domaćin je ubrzo poravnao. Carvajal je u 19. minuti fenomenalno vanjskom stranom kopačke ubacio s desne strane, a Benzema je glavom pogodio iz svog trećeg pokušaja. Do kraja prvog dijela dvaput je zaprijetio Modrić ali su njegovi udarci blokirani, Ronaldo je propustio veliku priliku nakon dodavanja hrvatskog veznjaka, a Benzema se još jednom mogao upisati u strijelce, no pogodio je vratnicu. I onda, u samo pet minuta na početku nastavka, Madriđani su slomili Talijane. Prvo je  u 49. minuti Ronaldo sjajno prošao po desnoj strani i dao povratno za Kroosa koji sa 16 metara pogađa desni kut, a onda je u 54. minuti Reina bio nemoćan nakon fenomenalnog voleja Casemira koji je na dvadesetak metara dočekao jednu odbijenu loptu i silovito opalio.  U 66. minuti Ronaldo je ponovno pucao iznad vrata, a u 68. minuti napadač Napolija Mertens propustio je još bolju priliku i s desetak metara posve neometan snažno puca iznad grede. Ronaldo, inače, na pogodak u Ligi prvaka čeka od 27. rujna kad je zabio Borussiji Dortmund.  Do kraja još je jednom i Modrić (igrao cijeli susret) pokušao savladati Reinu.  Napoliju je ovo prvi poraz u posljednjih 19 utakmica. Prije toga pobijeđen je 29. listopada u Torinu protiv Juventusa.  Uzvrat u Napulju igrat će se za tri tjedna. Tijek utakmice možete pogledati OVDJE. REAL MADRID - NAPOLI 3-1 Pred 80.000 gledatelja na stadionu Bernabeu sudio je Damir Skomina iz Slovenije.  Strijelci: 0-1 Insigne (8), 1-1 Benzema (19), 2-1 Kroos (49), 3-1 Casemiro (53) REAL MADRID: Keylor Navas - Carvajal, Varane, Ramos (Pepe, 71), Marcelo - Modrić, Casemiro, Kroos - James(Lucas Vasquez, 76), Benzema (Morata, 81), Cristiano Ronaldo. NAPOLI: Reina - Hysaj, Albiol, Koulibaly, Ghoulam - Zielinski (Allan, 75), Diawara, Hamšik (Milik)- Callejon, Mertens, Insigne. 