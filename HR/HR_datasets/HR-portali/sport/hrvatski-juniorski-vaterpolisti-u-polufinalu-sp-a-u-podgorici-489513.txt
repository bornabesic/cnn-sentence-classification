Hrvatska juniorska U-18 vaterpolska reprezentacija plasirala se u polufinale Svjetskog juniorskog prvenstva, koje se  do 26. kolovoza do 3. rujna održava u Podgorici, nakon  što je u uzbudljivoj četvrtfinalnoj utakmici pobijedila vršnjake iz Australije sa 14-13 (6-4, 1-3, 4-5, 3-1). U polufinalu će odabranici trenera Joška Krekovića igrati protiv selekcije Mađarske koja je dobila Grčku nakon izvođenja peteraca rezultatom 18-17.  - Dobro smo otvorili utakmicu i u više navrata propustili prigode mirno je  privesti kraju. Umjesto toga, u zadnju četvrtinu smo ušli s dva gola zaostatka, ali smo ipak u zadnjim minutama susreta uspjeli  preokrenuti rezultat i pobijediti - rekao je Kreković. Golove za Hrvatsku postigli su Franko Lazić 6, Duje Pejković 3, Lovro Paparić 2 te Branimir Herceg, Zvonimir Butić i Matias Biljak. Polufinalni susreti igrat će se večeras, a prvi će u 19,40 sati u bazen uskočiti hrvatski i mađarski reprezentativci, dok će u drugom polufinalu u 21 sat igrati Italija i Crna Gora. - Na prošlogodišnjem Europskom prvenstvu polufinalne utakmice igrale su reprezentacije Španjolske, Srbije, Grčke i Hrvatske, dok je na ovom Svjetskom prvenstvu od njih polufinale izborila samo hrvatska reprezentacija, što govori o našem kontinuitetu i kvaliteti - zaključio je je Kreković. 