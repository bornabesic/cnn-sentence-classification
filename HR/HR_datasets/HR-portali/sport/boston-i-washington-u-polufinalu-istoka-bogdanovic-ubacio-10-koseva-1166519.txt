Košarkaši Bostona i Washingtona slavili su noćas u gostima te su se plasirali u drugi krug doigravanja NBA lige, gdje će se međusobno sučeliti.  Washington Wizardsi su dobili Atlantu sa 115-99, te su seriju okončali sa 4-2 u pobjedama. Ponovno je briljirao bekovski dvojac Wizardsa John Wall i Bradley Beal, koji su zajedno ubacili 73 poena. John Wall skupio je 42 koša i 8 asistencija, a Bradley Beal je dodao 31 poen. Dobar je bio i Markieff Morris sa 17 koševa, a hrvatski reprezentativac u dresu Washingtona Bojan Bogdanović bio je četvrti strijelac momčadi. On je za 25 minuta upisao 10 koševa (šut 3-6) i 2 skoka.  Kod Atlante najbolji su bili Paul Millsap sa 31 poenom i Dennis Schroder sa 26.  Boston Celticsi, koji su izgubili prve dvije utakmice na domaćem parketu, nanizali su nakon toga četiri pobjede i eliminirali Chicago Bullse. U gostujućoj pobjedi 105-83 svih pet Bostonovih startera imali su dvoznamenkasti učinak, a predvodio ih je Avery Bradley sa 23 poena. Gerald Green ubacio je 16, a Jae Crowder, Isaiah Thomas i Al Horford po 12 koševa.  Najbolji košarkaš Chicaga Jimmy Butler, koji ima problema sa koljenom, zabio je 23 koša, dok je Robin Lopez dodao 10 poena.  U uzbudljivoj završnici LA Clippersi su u gostima dobili Utah Jazz sa 98-93, čime su rezultat u pobjedama poravnali na 3-3, a odlučujuća utakmica igrat će se u nedjelju u Los Angelesu.  Mogli su domaćini izboriti produžetak, ali kod vodstva Clippersa 96-93 četiri sekunde prije kraja krilni igrač Jazza Joe Johnson promašio je tricu, a potom je Chris Paul sa dva slobodna bacanja zapečatio pobjedu Clippersa. Chris Paul je upisao 29 poena i 8 asistencija, a vrijedi izdvojiti i učinak centra DeAndrea Jordana, koji je ostvario 13 koševa i 18 skokova. Kod Utah Jazza  Gordon Hayward zabio je 31, a  George Hill 22 poena. 