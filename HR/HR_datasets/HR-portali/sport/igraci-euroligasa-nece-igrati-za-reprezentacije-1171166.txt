Izvršni direktor Eurolige Jordi Bertomeu očito se ne šali kada priča o tome kako niti euroligaški klubovi, poput onih iz NBA lige, neće puštati svoje igrače da u studenom i veljači igraju za reprezentacije svojih zemalja u kvalifikacijskim utakmicama za SP. Nakon što je to neki dan rekao za jedan španjolski medij, to isto je ponovio i u razgovoru za talijansku La Gazzetta dello Sport: – Kada je NBA liga rekla da neće puštati svoje igrače, nitko nije ništa rekao jer se njima Fiba ne usudi ništa reći. A mi smo samo ponovili ono što smo odlučili prije 18 mjeseci, a to je da Fibini kvalifikacijski prozori neće biti uključeni u naš kalendar. Sve ćemo učiniti da igračima iz klubova koji igraju Eurokup dozvolimo da igraju za reprezentaciju, jer u tom je natjecanju manje utakmica nego u Euroligi. Što na to kaže Aleksandar Petrović, izbornik hrvatske reprezentacije koja bi takvim raspletom mogla biti prilično pogođena? – Po meni je to samo zatezanje konopa, pokazivanje mišića pred nekakav završni obračun Eurolige i Fibe. Jer, kada bi se takvo što obistinilo to bi dovelo do nesagledivih posljedica. A kakve bi one bile? – Prije svega, Euroliga bi se suočila s nizom tužbi, a događalo bi se i ovo što je najavio predsjednik Talijanskog košarkaškog saveza Petrucci da bi neki nacionalni savezi kažnjavali svoje igrače. Došlo bi do kolopleta kojeg se ne bi dalo raspetljati. Jer, ako ti nemaš 90 posto reprezentativnog kadra, a moraš igrati kvalifikacije, onda je upitno tko bi kroz njih isplivao do SP-a. S obzirom da naši NBA igrači mogu igrati samo u rujnu i lipnju, i neka nam se dogodi da nam još 3-4 igrača igraju za euroligaše, za nas bi to bilo neodrživo. Jedan od onih na kojeg Petrović sigurno neće moći računati u studenom i veljači jest i Dario Šarić, košarkaš Philadelphia Sixersa, koji je upravo imenovan za jednog od tri finalista izbora za najboljeg novaka godine u NBA ligi. – Ja sam mislio da će to biti utrka u dvoje, između Šarića i Brogdona, i da Embiid neće biti na listi. A ako su ga pak stavili među finaliste, a mnogi su smatrali da je odigrao premalo utakmica (31) da bi konkurirao, onda mi se nekako čini da je tim potezom i predviđen novak godine – kaže Petrović.