Zagrebački Dinamo 2:0 pobjedom nad imenjakom iz Tbilisija otvorio si je put u play-off Lige prvaka. Ulaskom u taj dio kvalifikacija plavi bi si osigurali europsku jesen u Ligi prvaka ili Europskoj ligi. Ta pobjeda nad Dinamom iz Tbilisija (uzvrat je 2. kolovoza) još kako je vrijedna jer plavi nisu igrali dobro, pogotovu u prvom su poluvremenu bili izuzetno slabi, radili su nevjerojatan broj tehničkih pogrešaka. Soudani za velike utakmice Možda je tome kumovao i izlazak Machada već u devetoj minuti, pa se sredina Dinama izgubila. Loše su igrali Marko Rog i Ante Ćorić, no onda u posljednjih pet minuta prvog dijela sve se okrenulo. Baš se probudio Ante Ćorić, krasnom je loptom izbacio obranu Gruzijaca, uletio je Soudani i majstorski zabio te potvrdio da je igrač za velike utakmice. Soudani je bio inicijator drugog pogotka plavih, krasno je našao Fernandesa koji je pobjegao i poslužio Ćorića za pogodak. Tako se mladi igrač našao u središtu pažnje, postao je junak plavih. - Na početku smo odigrali pod ručnom, nije to bio pravi Dinamo, ali kasnije je to došlo na svoje i moramo to ponoviti i u Gruziji – samo je kratko prokomentirao Ante ovo pobjedu. Istina, Dinamo nije bio pravi, ali rezultat je ipak ‘kralj’. O svojoj igri Ante nije želio puno pričati, ali su ga zato hvalili suigrači. - Ćoro je super, istina da ga na početku baš i nije krenulo, ali onda je pokazao kakav je igrač – hvalio ga je Marko Rog koji, kao i Ćorić, ali i cijeli Dinamo u nastavku igrao znatno bolje. - Ćoro je prvo asistirao, pa onda i zabio, hvala Bogu da ga imamo. Iako, može on još više – dometnuo je Petar Stojanović koji je bio među najboljima. U tu kategoriju svakako spada i već spomenuti Soudani, ali nadasve Filip Benković koji je odigrao utakmicu bez greške, kao iskusni stoper. Anta Ćorić protiv Vardara u Zagrebu nije igrao i iz svlačionice je otišao prilično ljutit. Sada nije želio izaći iz svlačionice pred brojne medije koji su ga čekali. No, mora se naviknuti na to da ne može igrati svaku utakmicu, da mora pokenad otrpjeti i kritike, da se mora znati i proveseliti kada za to ima razloga. No, mlad je i valjda će sve to naučiti, pogotovu sad kad mu je Kranjčar dao važnu ulogu u momčadi. Mora biti svjestan da do prvog gola Dinama nije igrao dobro, to mu može samo pomoći.