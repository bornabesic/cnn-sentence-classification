Drugi tenisač svijeta Srbin Novak Đoković prošao je u polufinale ATP turnira Masters 1000 serije u Madridu bez ijednog odigranog udarca u četvrtfinalu, jer je njegov suparnik Japanac Kei Nishikori u petak bio prisiljen predati meč zbog ozljede zgloba zapešća. Ista je ozljeda Japanca spriječila u nastupu na turniru u Barceloni, a Nishikori je izrazio nadu u nastup na turniru Masters 1000 serije u Rimu, koji je na rasporedu sljedećeg tjedna. - Nažalost, ne osjećam se dovoljno spreman te ne želim riskirati. Nekoliko ću dana mirovati i nadam se da ću nastupiti u Rimu - izjavio je Nishikori. Đoković u polufinalu čeka boljeg iz dvoboja četvorostrukog pobjednika turnira Rafaela Nadala i Belgijca Davida Goffina. U preostala dva četvrtfinala za mjesto u polufinalu borit će se Nijemac Alexander Zverev i Urugvajac Pablo Cuevas, a u posljednjem meču današnjeg programa (ne prije 21.30 sati) naš Borna Ćorić će preko Austrijanca Dominica Thiema pokušati doći do svog prvog polufinala na turnirima Masters 1000 serije. Hrvatski tenis neće imati predstavnika u polufinalu turnira parova, jer su Ivana Dodiga i Španjolca Marcela Granollersa u četvrtfinalu svladali Poljak Lukasz Kubot i Brazilac Marcelo Melo sa 6:1, 6:4. 