Mladi hrvatski tenisač Borna Ćorić (20) ponovo je napravio senzaciju i pobijedio prvog tenisača svijeta Andyja Murraya! Borna, 59. igrač svijeta, pobijedio je 2-0 u setovima rezultatom 6-3, 6-3 i odličnim tenisom stigao do četvrtfinala ATP-a u Madridu. Borna je slavio nakon sat vremena i 26 minuta igre. Murray očigledno danas nije bio na razini što niti malo ne umanjuje sjajan uspjeh našeg mladog tenisača. Ćorić je po drugi put, u njihovu 4. međusobnom ogledu, pobijedio škotskog tenisača. U kvalifikacijama je izgubio, ali je kao lucky loser ipak uspio doći do glavnog turnira i iznenadio ama baš sve! Evo kako je proslavio. - Pobjedaaaaaaa!!!! Prvi puta u karijeri svladao sam prvog igrača svijeta, drugi puta sam bio bolji od velikog Andyja Murraya... Hvala svima na stotine i stotine poruka, sutra idemo u novu borbu - napisao je Borna na Facebooku. Društvene mreže odmah su reagirale i upitale se radi li se o laganoj krizi Andyja Murraya? A prvi tenisač svijeta upravo je tako izgledao danas na terenu. Nikako nije mogao namjestiti ruku i borio se sa servisom u prvom setu. Osvojio je samo 11 posto poena na drugom servisu. Ćorić je 'breaknuo' Murraya tri puta zaredom i odnio je prvi set u svoju korist. Drugi set igrao se gem za gem sve do rezultat 4-3 za našeg tenisača. Borna je ranije u setu imao jednu break loptu koju nije iskoristio, ali ovu nije propustio i poveo je 5-3 protiv Murraya i ostatak meča bio je rutinski. Prvu meč loptu nije uspio iskoristiti, ali drugu jest i veliko slavlje je moglo početi. U četvrtfinalu ga čeka Dominic Thiem. Borna je s Austrijancem već igrao ove sezone, prije dva mjeseca u Miamiju i slavio je 2-0. 