NAKON borbe MMA borca i Tai Chi majstora dobili smo i drugog kandidata za najbizarniju borbu godine. Kao što smo najavljivali, u Japanu je održana kontroverzna priredba Deep Jewels promocije na kojoj se 12-godišnja djevojčica borila protiv dvostruko starije MMA borkinje.  Fanovi borilačkih sportova i brojni mediji širom svijeta burno su reagirali i na pomisao takve borbe, svi su bili zabrinuti za djevojčicu koja bi mogla teško stradati. Ali mala Momo Shimizu je iznenadila sve i pobijedila 24-godišnju Momoko Yamazaki stražnjim gušenjem već u prvoj rundi.  “Momo je trenirala MMA šest puta tjedno najmanje tri sata dnevno još otkako je išla u vrtić. Već ima stotinjak amaterskih BJJ, kickboksing i karate mečeva. Ima više iskustva nego njena protivnica Momoko. Bit će to poniženje za Yamazaki”, najavio je prije borbe menadžer 12-godišnje Momo Shu Hirata. I bio je u pravu.  Nakon razmjene kickova, Momo je skočila na leđa svoje protivnice i pronašla način da dođe do gušenja iako se Yamazaki držala do samog kraja runde kada se činilo da gubi svijest.  Momo je tako impresionirala svijet u svom prvom profesionalnom meču i pokazala da je u pravoj borbi doista sve moguće. No, dodajmo da su zbog sigurnosti obje nosile zaštitne kacige.