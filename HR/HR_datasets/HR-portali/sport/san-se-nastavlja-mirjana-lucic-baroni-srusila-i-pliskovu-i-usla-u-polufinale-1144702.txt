Mirjana Lučić-Baroni napravila je još jedan podvig na ovogodišnjem Australian Openu i probila se do polufinala pobijedivši u četvrtfinalu petu tenisačicu svijeta, Čehinju Karolinu Pliškovu sa 6-4, 3-6, 6-4 nakon jednog sata i 47 minuta igre. Bio je to dvoboj prepun preokreta u kojem su obje tenisačice napravile po sedam 'breakova', iako je riječ o igračicama s odličnim servisima. Prva je do prednosti stigla Pliškova i povela 3-1. No Lučić-Baroni stabilizirala je igru, reternima je uništila servis, jedno od najjačih oružja češke tenisačice te osvojila sedam od sljedećih osam gemova. To joj je donijelo prvi set i prednost 2-0 u drugom.   Tu je došao red na drugi veliki obrat u meču i povratak Pliškove. Sada je Čehinja osvojila šest od sljedećih sedam gemova te odvela meč u treći set. Odlučujuća dionica dvoboja bila je priča za sebe. Tenisačice su češće lomile servis suparnice nego što su uspijevale osvajati gemove na početnom udarcu, ali Lučić-Baroni prva je došla do prednosti i povela 3-1. Ta prednost nije dugo trajala, jer je Pliškova osvojila sljedeća tri gema i povela 4-3. U tom je trenutku 34-godišnja hrvatska tenisačica zatražila liječničku pomoć, a da bi joj stavili dodatni povez na već povijenu lijevu natkoljenicu, Lučić-Baroni morala je otići do svlačionice. Nakon šestominutnog prekida vratila se i učinila nešto nevjerojatno. Iako je do tada sedam puta izgubila servis prvo je osvojila gem na početnom udarcu bez izgubljenog poena, zabivši i tri asa, za izjednačenje na 4-4. Potom je napravila ''break'' za 5-4 ostavivši Pliškovu bez poena. Servirajući za pobjedu i prolaz u polufinale, Mirjana je prepustila 24-godišnjoj Čehinji samo jedan poen. Kad je posljednja lopta Pliškove završila u mreži, a Lučić-Baroni osvojila 11. od 12 poena odigranih nakon što joj je pružena pomoć, naša je tenisačica drugi put u karijeri postala sudionicom pojedinačnog polufinala na Grand Slam turnirima, 17 i pol godina nakon što je zaigrala u polufinalu Wimbledona 1999. Za ovaj, još jedan nevjerojatan podvig, Lučić-Baroni odservirala je devet aseva, četiri od njih u posljednja dva gema na servisu. Imala je 42 izravna poena, 19 više od suparnice, ali je riskirajući napravila i 35 pogrešaka, 14 više nego Pliškova. No, ono što joj je donijelo pobjedu bio je retern. Pod pritiskom tog udarca, Pliškova je osvojila samo 55% posto poena na prvom servisu i samo 37% na drugom. Vremena za odmor neće imati mnogo jer je već u noći sa srijede na četvrtak čeka polufinalni okršaj, a za suparnicu će imati pobjednicu dvoboja Britanke Johanne Konte i osvajačice 22 Grand Slam naslova Amerikanke Serene Williams, koja lovi rekordni 23. trijumf na Grand Slam turnirima te osmi na Australian Openu. A sada – Serena Williams! Nakon što je pobijedila Čehinju Karolinu Pliškovu sa 6-4, 3-6, 6-4 i prvi put u karijeri izborila mjesto u polufinalu Australian Opena, 34-godišnja hrvatska tenisačica Mirjana Lučić-Baroni doznala je da će se za plasman u svoje prvo pojedinačno Grand Slam finale boriti protiv Amerikanke Serene Williams koja je u četvrtfinalu nadigrala Britanku Johannu Kontu sa 6-2, 6-3. Druga tenisačica svijeta trebala je samo 75 minuta za pobjedu nad prošlogodišnjom polufinalisticom Australian Opena i najboljom britanskom tenisačicom. Serena Williams u Melbourne Parku lovi svoj osmi pobjednički trofej te rekordni 23. naslov na Grand Slam turnirima, kojim bi prestigla i legendarnu Njemicu Steffi Graf. Naslovom na Australian Openu Serena bi se vratila i na prošle godine izgubljeno čelno mjesto pojedinačne WTA ljestvice. Prva koja je u tome može spriječiti je 34-godišnja Hrvatica Mirjana Lučić-Baroni, najveća senzacija ovogodišnjeg Australian Opena, koja će se u noći sa srijede na četvrtak po srednjoeuropskom vremenu pokušati izboriti za svoje prvo pojedinačno finale na Grand Slam turnirima. Jednom je bila u toj prilici, kao 16-godišnjakinja 1999. godine u Wimbledonu, kad je u tri seta poražena od Steffi Graf. Lučić-Baroni ulaskom u svoje drugo polufinale na Grand Slam turnirima, 18 godina poslije, osigurala je i svoj novi najbolji renking u karijeri. Ostane li na polufinalu, Mirjana će u ponedjeljak nakon Australian Opena osvanuti na 29. mjestu pojedinačne WTA ljestvice, a dosadašnji najbolji renking joj je bilo 32. mjesto, na kojem je bila u svibnju 1998. godine. Polufinalni okršaj u Melbourne Parku bit će treći dvoboj Mirjane Lučić-Baroni i Serene Williams. Prva dva su odigrale dok su još bile tinejdžerice, a Amerikanka još uvijek nije osvojila ni prvi od 71. WTA naslova, koliko ih sada ima u kolekciji. Oba meča dogodila su se 1998. godine i u oba je slavila Serena. Prvi put je bila bolja u tri seta na turniru u Sydneyju, a pet mjeseci poslije slavila je u dva seta na Wimbledonu. Mirjana Lučić-Baroni i Serena Williams na teren Rod Laver Arene trebale bi izaći u četvrtak, oko 6 sati ujutro po našem vremenu, nakon što svoj polufinalni meč odigraju Amerikanke Venus Williams i CoCo Vandeweghe. Taj dvoboj neće započeti prije 4 sata ujutro.    Australian Open – četvrtfinale Tenisačice: MIRJANA LUČIĆ-BARONI (HRV) - Karolina Pliškova (Češ/5) 6-4, 3-6, 6-4 Serena Williams (SAD/2) - Johanna Konta (VB/9) 6-2, 6-3