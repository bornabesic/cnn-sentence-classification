Foto: Pixsell / D. Marušić TRENER Ivajlo Petev nakon Dinamove pobjede nad Istrom 3:0 izrazio je zadovoljstvo utakmicom i učinkom svoje momčadi na terenu unatoč problemima u redovima Dinama. "Naša su očekivanja prije dolaska u Pulu bila jasna - osvojiti  tri boda i nastaviti s dobrim igrama koje smo pružali u posljednjim prvenstvenim utakmicama. Znali smo da nam neće biti lako no, prvi gol smo na sreću postigli u prvoj dionici susreta što nam je olakšao put ka pobjedi. Danas je bilo bitno da se vratimo s pobjedom u Zagreb. Smatram da utakmica nije bila na visokom nivou, zbog stresa kod igrača koji su na kraju ispunili očekivanja. Naš zadatak bio je da iz prve ili druge šanse zabijemo gol, i to smo učinili. Svaku šansu koju smo imali smo na kraju realizirali", kazao je Petev.   Osvrnuo se i na činjenicu da je momčad stvarala malo prilika prema okviru suparničkog gola i pohvalio obranu Istre. "Već sam rekao, bitno je da smo svoje prilike iskoristili. Šteta bi bila da smo kreirali deset prilika, a postigli samo jedan gol. Svaka utakmica je priča za sebe, nisu sve utakmice identične. Također, Istra se vrlo dobro branila"  Trener je objasnio i razloge izostanaka Dominika Livakovića i Borne Sose koji su bili očekivani u prvoj postavi današnje utakmice. "Sosa je na treningu dobio udarac u zglob koji je natečen, dok je jučer na treningu Livaković dobio nezgodan udarac u bubreg te je bilo riskantno da brani danas"  Svjestan je da Soudani daje svoj maksimum te da je potrebno neko vrijeme da se vrati u formu. "Soudani je danas odigrao preko 70 minuta po prvi put nakon tri mjeseca te mu je potrebno još vremena da se vrati u svoju formu" Trener Istre: Dinamo se više iskazao individualno, a manje kao momčad  Trener Istre Marijo Tot kratko je komentirao ishod utakmice. Smatra da su se Dinamovi igrači više iskazali kao individualci, nego kao kolektiv. "Teško je reći da je nešto bilo dobro kada izgubite 3:0. Čak bih rekao da je 90 posto onoga što je Dinamo uputio prema našim vratima završilo u mreži. Dinamo osim ta tri gola nije imao prigoda, presudila je njihova individualna kvaliteta. Mi smo htjeli i željeli, ali Dinamo je danas bio bolji" Dinamov dvostruki strijelac Armin Hodžić nakon utakmice preko Instagrama je poručio: "Još jedna sjajna utakmica i pobjeda. Pravi momci"