Na 10. obljetnicu osvajanja svjetskog zlata u Melbourneu hrvatske reprezentacije, vaterpolisti Juga Croatije osiguranja na maestralan su način zaokružili nastup u ovogodišnjoj Regionalnoj ligi. U finalu završnoga turnira u Dubrovniku pobijedili su svoje susjede iz Herceg Novoga, igrače Jadran Carine, sa 15:3 i zadali im poraz koji će dugo pamtiti. Dubrovčani su tako treći put u klupskoj povijesti osvojili regionalni naslov (nakon 2009. i 2016. godine). Zlatne medalje jugašima uručila je Janica Kostelić, državna tajnica za sport i najtrofejnija hrvatska sportašica svih vremena. Pobjeda gospara niti jednog trenutka nije dolazila u pitanje, domaćin je imao puno više raspoloženih igrača od gostiju, a prednjačili su Maro Joković s pet pogodaka, Marko Bijač s pet obrana te Xavi Garcia koji je proglašen i najboljim igračem dubrovačkoga Final Foura. - Posljednja dva mjeseca malo smo se tražili, ali sad smo zaigrali baš onako kako znamo. Čvrsto u obrani, učinkovito u napadu. Vidio se angažman svih igrača. Malo se tko može pohvaliti ovakvim nizom od sedam trofeja - kazao je Maro Joković koji se i sam prisjetio osvajanja svjetskog naslova od prije deset godina također na 1. travnja. - Nije bila šala tada, nije ni sada - nasmijao se. Bila je to treća i najvažnija pobjeda jugaša u ovosezonskim odmjeravanjima s Hercegnovljanima. Osvojili su tako sedmi naslov u nizu (nakon Hrvatskoga kupa, ove su sezone potvrdili i primat u Regionalnoj ligi) te u ionako bogate klupske vitrine unijeli 58. trofej, po čemu su jedan od najuspješnijih klubova u Europi i svijetu. Jugaši su tako prekinuli crni niz protiv Jadrana u finalima Regionalne lige. Prethodna dva finala, 2010. i 2011. godine, dobili su Crnogorci.