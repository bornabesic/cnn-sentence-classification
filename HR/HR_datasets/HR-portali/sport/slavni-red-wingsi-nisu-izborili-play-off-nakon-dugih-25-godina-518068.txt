Borba za Stanley Cup počinje 23 travnja. Najboljih 16 momčadi NHL-a borit će se za ovaj velebni trofej, a među njima nakon 25 godina neće biti Detroita Red Wingsa. Bili su Red Wingsi očajni ove sezone i zbog toga je završila njihova sjajna serija. Ako ovo usporedimo s nogometom, to vam je isto kao da među 16 najboljih momčadi Lige prvaka ne prođu Real Madrid ili Barcelona. Naime, Red Wingsi su u povijesti 11 puta osvajali Stanley Cup. Više naslova od njih imaju samo Toronto i Montreal, a Detroit je najtrofejnija američka momčad u povijesti hokeja. Posljednji je Stanley Cup osvojio 2008. godine. Momčad je to za koju su igrali mnogi genijalni hokejaši: Steve Yzerman, Gordie Howe, Nicklas Lidström, Sergej Fedorov, Brendan Shanahan... Došao je kraj jedne velike ere. Bio je ovo najdulji aktivni niz u američkim profesionalnom sportovima i sad je prekinut. Neke su momčadi proteklih tjedana osigurale nastup u play-offu, ali vodi se velika borba za preostala mjesta. Washington, Columbus, Pittsburgh i New York Rangersi osigurali su doigravanje na Istoku. Zasad preostala četiri mjesta koja vode u play-off drže Montreal, Ottawa, Toronto i Boston. Tampa Bay se nada kako će u završnici sezone stići Toronto ili Boston. Na Zapadu su play-off osigurali Chicago, Minnesota, Anaheim, San Jose i Edmonton. St. Louis, Calgary i Nashville će im se očito pridružiti. Kanadske momčadi na naslov čekaju od 1993. godine kad je naslov osvojio Montreal. Nakon toga je krenula velika serija američkih momčadi. Ove sezone bi Kanađani u doigravanju trebali imati čak pet momčadi. Samo dvije momčadi iz Kanade neće proći među najboljih 16. Naslov osvajača Stanley Cupa brane Pittsburgh Penguinsi. Oni su prošle godine u finalu pobijedili San Jose. 