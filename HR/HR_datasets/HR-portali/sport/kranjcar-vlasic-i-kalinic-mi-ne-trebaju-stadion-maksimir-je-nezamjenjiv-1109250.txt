U nedjelju Dinamo gostuju u Puli (21 sat) i trener Zlatko Kranjčar opravdano upozorava da je to dosad najopasnije domaće iskušenje: - Rekao sam igračima uoči treninga da nas čeka iznimno težak dvoboj, uvijek je to tako kad se moraš u nekoliko dana "prešaltati" iz trijumfalnog raspoloženja zbog ulaska u Ligu prvaka, u domaću stvarnost. Morat će moji dečki reagirati na najbolji način, onako kako su igrali u drugom poluvremenu u Salzburgu, želimo li dobar rezultat u Puli. Istra je čvrsta, zatvorit će se i tražiti svoju priliku, no mi moramo potvrditi da smo lideri i ne smijemo razočarati navijače, koje smo opet "zapalili" i tu euforiju treba držati – kaže Kranjčar, koji je o temi gradnje stadiona rekao samo ovo: - Za mene postoji samo jedna lokacija, to je Maksimir, koji je nezamjenjiv... A što je s ludom pričom o dolasku Kalinića i Vlašića u Maksimir? Znanstvena fantastika, ili...? - Nemam pojma kako je to osvanulo u medijima! Uglavnom, znam da mi Kalinić i Vlašić ne trebaju i da ih sigurno nećemo angažirati. 