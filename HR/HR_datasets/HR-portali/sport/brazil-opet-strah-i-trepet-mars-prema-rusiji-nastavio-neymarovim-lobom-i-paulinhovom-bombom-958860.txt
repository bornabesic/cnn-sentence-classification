Screenshot: Youtube BRAZIL je pobijedio kod Urugvaja 4:1 u 13. kolu južnoameričkih kvalifikacija za SP i tako pet utakmica prije kraja gotovo osigurao prvo mjesto i izravni plasman na SP u Rusiji iduće godine. Pobjeda je višestruko vrijedna jer izborena je u gostima, kod jedne od najjačih svjetskih reprezentacija, koja je k tome drugoplasirana u kvalifikacijskoj skupini, a Brazil se ovim trijumfom od Urugvaja odlijepio na čak sedam bodova prednost. Brazil je ovom važnom pobjedom nastavio veliki preporod pod novim izbornikom Titeom, s kojim u sedam utakmica ima savršeni učinak i gol-razliku 21:2- Ipak, pred teško gostovanje u Montevideu rijetki su se nadali nastavku sjajnog niza, s obzirom da je Brazil ostao bez sjajnog napadača, ozlijeđenog Gabriela Jesusa. Umjesto njega, uskočio je neočekivani golgeterski junak. Ali, na početku utakmice, poveo je Urugvaj, kada je u 8. minuti Marcelova greška omogućila Cavaniju da zabije iz penala.  Samo osam minuta kasnije, brazilski veznjak Paulinho izjednačava sjajnim udarcem iz daljine, koji završava u rašljama. Isti igrač u 51. minuti donosi vodstvo Brazilu tako što iz blizine kupi odbijanac nakon Firminovog udarca.  Na 1:3 povisio je Neymar sjajnim lobom kada je izbio sam pred vratara, a konačan rezultat postavlja Paulinho u zadnjoj minuti, kada je poentirajući prsima došao do hat-tricka. To mu je bio četvrti gol u tri posljednje utakmice za Brazil. Prije toga je u 30 dotadašnjih postigao ukupno tri. Rezultati by SofaScore