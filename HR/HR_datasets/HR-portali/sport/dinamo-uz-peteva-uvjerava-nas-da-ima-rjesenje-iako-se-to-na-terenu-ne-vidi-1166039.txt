U Maksimiru nikada nema mira. Posljednjih dana mnogo se tinte prolilo oko potencijalnog odlaska Ivajla Peteva, a onda su jučer iz modroga pustili priopćenje, poručili kako bugarski trener do daljnjega ostaje trener Dinama. Sportski direktor Romeo Jozak danas je odlučio obratiti se navijačima modrih...  – Mogu ponoviti našu odluku koju smo jučer iznijeli na klupskim stranicama. Potvrdili smo sve nedoumice, Petev je i dalje trener Dinama – rekao je Romeo Jozak, pa nastavio: – Argumenti za ostanak? Mi smo 24 sata prije utakmice imali Izvršni odbor kluba na kojem smo se dogovorili kako podržavamo trenera, pa bi bilo neozbiljno samo 24 sata kasnije okrenuti mu leđa i pričati drukčije. Ne možemo reći da nas nije pokolebala i poljuljala činjenica iz Koprivnice, mi smo također ljudi od krvi i mesa, piše Goal. Romeo Jozak je nastavio... – Mi želimo biti ozbiljan klub. Nismo se htjeli dovesti u ovu situaciju, ali poljuljani smo predstavama protiv Hajduka i Slaven Belupa. Pa smo odlučili nastaviti svoju priču. Mi svom treneru dajemo podršku i kontinuitet, a to se često pokazalo dobrom odlukom. A ispravnost kontinuiteta možemo vidjeti u slučajevima Mamića, Keka ili Wengera. Impulzivnost je karakteristika ljudi koji ne znaju što rade, mi želimo dugoročnu viziju. Da, destabilizirani smo, rekli smo Petevu kako nismo zadovoljni izgledom momčadi. Ne trebamo igrati kao u derbijima prije 10 godina na 70 prekršaja, ali ne smije nam se događati da u poluvremenu nemamo ni jedan faul. Trener tvrdi da ima rješenje za izlaz iz krize, mi mu vjerujemo. Ivajlo Petev za sada je siguran... – Naš trener svjestan je cijele situacije, a pred njim nema nikakvih rezultatskih ultimatuma ni vremenskih rokova. Samo jasan ultimatum da momčad mora izgledati bolje. Prvenstvo ili kup, svejedno je, ali mi moramo izgledati bolje. Vidite li se kao trener Dinama? – Eh, ta je moja rečenica napravila određenu zbrku, mene kao čelnog čovjeka struke potencijalno mora interesirati klub Dinama. Po svojoj funkciji moram biti spreman i za klupu Dinama. Spreman sam biti trener, ali po svojoj funkciji, a ne zato što želim naslijediti Peteva. Krize su dio nogometa, njih treba rješavati hladne glave. Nije nam ugodno, ali katkada gubi i Barcelona. Sigurno nećemo revolveraški rješavati probleme, i dalje imamo povjerenja u Ivajla Peteva. Može li Petev podići ovu momčad? – E, to je hipotetsko pitanje. Mi smo se odlučili za svog čovjeka, nedavno smo mu produljili ugovor. On nas uvjerava da ima sposobnosti za podizanje ove momčadi. Vjerujemo mu i stojimo iza njega. Ako ne bude uspio, opet ćemo razgovarati. Bit će mu teško, ali vjerujemo da on to može. Ivajla Peteva čeka teško razdoblje Što ako Petev podbaci i protiv Cibalije? – To rezultatski neće promijeniti našu situaciju. Nalazimo se u krizi, velikoj krizi, a situacija u svlačionici dosta je osjetljiva. Oduševila me reakcija Soudanija u Koprivnici nakon gola. Odmah se vidjelo da on želi pobjedu, da momčad želi pobjedu. Podsjetio me i na nekadašnje izjave Gorana Jurića koji bi zagalamio ''Ajmooo'', pa bi ga momčad slijedila. Idemo se izvući iz ovoga, vidjet ćemo što će biti. Velike momčadi su one koje se brzo dignu iz krize, svaka momčad kad-tad doživi krizu. Nedavno ste bili u Argentini, jeste li tamo tražili pojačanja u dogovoru s Petevom? – Jesam, ali to je tema za neku drugu situaciju. Tamo sam bio u političkom posjetu, družio se s predsjednikom Argentinskog nogometnog saveza, upoznao ljude iz Rivera, Boce, Lanusa, pa bio u Cordobi na utakmici kada je poginuo jedan navijač. Ali, evo, argentinska liga ima 30 klubova, a pretposljednja momčad lige ugosti 17. momčad prvenstva pred 55 tisuća navijača i stadion gori. Lijepo je vidjeti takvo shvaćanje nogometa. Pojačanja? Imamo razne kontakte, postoje neka imena, ali o tom-potom. Da, Petev je tražio neka pojačanja, želi novu krv u našoj svlačionici, probat ćemo dovesti neke nove igrače već ovoga ljeta. Žalite li zbog one svoje izjave o Rijeci? – E, drago mi je da ste me to pitali. Ja sam rođen u Rijeci, tamo je pokopana moja majka. U Rijeci imam puno prijatelje, to je moj grad. I da nisam Dinamovac, navijao bih za Rijeku. Moja izjava je bila planska, a vi to shvaćate, sportska psihološka provokacija. Iste večeri čuo sam se s direktorima Rijeke, normalno smo pričali. Nemam se što ispričavati, moj pokušaj provokacije očigledno nije uspio. A vjerujte mi, bit ću prvi koji će čestitati Rijeci na naslovu prvaka ili ulasku u Ligu prvaka. I ja i Dinamo. I nitko ne bi bio sretniji od mene da Hrvatska opet ima predstavnika u Ligi prvaka. Hoće li se ovoga ljeta na klupu Dinama vratiti Zoran Mamić? – Kratko i jasno, o tome nema nikakva govora. Romeo Jozak za kraj je poručio... – U ovakvim teškim situacijama, uz trenerski gen sve više do izražaja dolazi i inteligencija. Mi smo sigurni kako Petev ima socijalnu inteligenciju, kako shvaća da mu treba sva moguća stručna pomoć klupskih struktura. Svi su dijelovi bitni; i analitika, i kondicija, i fizioterapija. Ovdje ima prostora za napredak, svi zajedno ćemo još više raditi. Tu ima prostora za pomake – završio je Jozak. 