Ipak smo velesila: prvi put put u povijesti čak četvorica hrvatskih nogometaša sudjelovat će u polufinalnim utakmicama Lige prvaka! Dakle, u završni lov na europsku krunu kreću Modrić i Kovačić s Real Madridom, Mandžukić s Juventusom i Subašić s Monacom. Na žalost, ozlijeđeni Pjaca (Juventus) i Vrsaljko (Atletico) bit će samo promatrači, jer njihove ozljede ligamenata koljena zahtijevaju dulju stanku i više neće zaigrati ove sezone. Barcelona nije uspjela ponoviti senzaciju protiv PSG-a i čak nije niti jednom probila savršeno postavljenu, organiziranu i uigranu obranu Juventusa (0:0). Prgavi igrači Barcelone od početka su nervozno ušli u utakmicu, provocirali su i radili pritisak na suca, što je bila voda na mlin iskusnih Talijana, kojima ni u jednom trenutku nisu popustili živci, niti koncentracija. Nedostajao samo pogodak Čak ni svemogući Messi nije mogao doći do zraka pokraj svojih impozantnih čuvara, gubeći se u individualnim pokušajima od kojih nije bilo nikakvoga efekta. Neymar je isijavao nervozu, Suarez je bio odsječen, Iniesta u kreativnoj blokadi, a Rakitić ‘zagušen’, pa je Barcina koncepcija bila osuđena na propast. Juventus je još jednom dokazao kako je u ovom trenutku možda i najveći favorit za europski naslov. Vrhunski pripremljena utakmica i sve isplanirano provedeno je u djelo, osim jednoga detalja - nije postigao pogodak na Nou Campu. A bilo je situacija u kojima su Higuain i Cuadrado mogli nokautirati Katalonce. Ponovno potrošen kao ispomoć lijevom braniču Alexu Sandru, Mario Mandžukić ostao je bez konkretnog napadačkog učinka, no njegov pristup, požrtvovnost i upornost zaslužuju visoku ocjenu. - Bili smo kompaktni u obrani. Mandžukić i Cuadrado su jako zaslužni za ovaj veliki uspjeh, jer su pomogli obrani i zaustavili Barcelonu po krilu - izjavio je Juventusov branič Leonardo Bonucci. Barca je drugu sezonu zaredom ispala u četvrtfinalu, što je znak za alarm: momčad mora na potpuni remont. Ne samo da je ispala iz Lige prvaka, nego je sve dalje i od obrane naslova u Španjolskoj. Izgubi li u nedjelju od Reala u Madridu, i ta priča bit će završena. Ostaje Barci tek nada da će osvojiti Kraljev kup, jer je u finalu veliki favorit protiv Alavesa. Došao i Bartra Početak utakmice u Monte Carlu kasnio je pet minuta jer je policija provjeravala autobus Borussije Dortmund , u kojemu je bio i Marc Bartra, nogometaš ozlijeđen u prošlotjednom terorističkom napadu. Navijači Monaca pjevali su Borussiji ‘You’ll Never Walk Alone’, a onda je momčad iz Kneževine još jednom nadigrala Nijemce (3:1) i nakon 13 godina ponovno se plasirala u polufinale. I tada ju je predvodio jedan Zadranin, Dado Pršo. Na stadionu Louisa II. opet se proslavio golobradi napadač Monaca Kylian Mbappe-Lottin postavši najmlađi igrač koji je postigao pet pogodaka u Ligi prvaka. Ima samo 18 godina i četiri mjeseca. Naš reprezentativac Danijel Subašić ponovno je vrhunski odradio posao na vratima Monaca, a kod pogotka Marca Reusa bio je nemoćan. 