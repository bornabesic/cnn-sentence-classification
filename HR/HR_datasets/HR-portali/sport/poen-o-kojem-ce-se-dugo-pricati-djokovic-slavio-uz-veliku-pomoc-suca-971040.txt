NOVAK ĐOKOVIĆ je u četvrtfinalu Mastersa u Rimu. Osim srpskog tenisača, za to je zaslužan i sudac meča Đoković - Bautista-Agut. Naime, Đoković je prvi set dobio sa 6:4, a u drugom je Španjolac trebao povesti s 5:4. Trebao, ali nije jer ga je sudac žestoko oštetio. Kod 40-30 Đokovićeva loptica završila je blizu osnovne crte. Bautista je, budući da se igra na zemljanoj podlozi, pokazao jedan trag koji je bio izvan terena, a sudac drugi koji je bio na crti. Nakon kratke rasprave Bautista je odustao te se čak ispričao Đokoviću. Međutim, TV gledatelji imali su priliku vidjeti situacija kroz "Oko sokolovo" i Bautista je bio u pravu te je trebao povesti 5:4. Na kraju je taj gem dobio Đoković, napravio break i onda sigurno odservirao za prolazak dalje.  Budući da se slična situacija dogodila i nedavno na Mastersu u Monte Carlu kada je David Goffin oštećen u meču protiv Rafaela Nadala, može se očekivati da se "Oko sokolovo" uvede i na turnire sa zemljanom podlogom.