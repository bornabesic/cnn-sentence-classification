DAN NAKON senzacionalne pobjede nad prvim igračem svijeta Andyjem Murrayem, Borna Ćorić u četvrtfinalu je završio nastup na Mastersu u Madridu. Deveti tenisač ATP ljestvice Dominic Thiem pobijedio ga je 6:1, 6:4 za sat i 19 minuta igre. Ključnim se po rasplet prvoga seta pokazao trenutak iz četvrtog gema, kada je Ćorić na break-loptu Thiema pogodio dobar prvi servis, nakon kojega je Austrijanac izbacio retern u aut, no linijski sudac pokazao je kako je Ćorićev servis bio u autu. Glavni sudac pregledom traga lopte ustanovio je kako je servis bio dobar, ali umjesto izjednačenja dosudio je ponavljanje poena. U ponovljenom poenu ušlo se u izmjenu udaraca s osnovne linije, u kojoj je Thiem forhend-winnerom stigao do breaka. U sljedećoj igri Ćorić je stigao do 0:40, ali je ustvari imao samo jednu priliku za break jer je Thiem dvaput dobro servirao. Nažalost, i jedini poen u kojemu se igralo pripao je Austrijancu koji je potom još jednom oduzeo servis Ćoriću i dobio prvi set sa 6:1 za 28 minuta. U drugom setu viđen je samo jedan break i to kod rezultata 3:3. Prvo Ćorić nije iskoristio dvije lopte za 4:3, a zatim je Thiem realizirao svoju treću šansu za oduzimanje servisa. I u toj je situaciji Ćorić imao pritužbu na suđenje, smatrao je kako je Thiemova lopta bila u autu, ali je glavni sudac pokazao da je bila dobra. Taj izgubljeni servis Ćorić više nije uspio nadoknaditi. Bio je ovo drugi međusobni dvoboj Ćorića i Thiema, a Austrijanac je uzvratio našem mladom igraču za poraz u 2. kolu Miamija. U polufinalu će Thiem igrati protiv Pabla Cuevasa koji je u četvrtfinalu nadigrao Alexandera Zvereva sa 3:6, 6:0, 6:4. Drugi polufinalni par čine Rafael Nadal i Novak Đoković. Bit će to njihov 50. dvoboj. Nadal je u četvrtfinalu nadigrao Davida Goffina 7:6 (3), 6:2, dok je Kei Nishikori predao četvrtfinalni dvoboj Đokoviću bez borbe.