Pobjedom 1:0 u Solinu Rudeš je postao novi hrvatski prvoligaš, 38. od neovisnosti države. Nogometaši i uprava Rudeša tako su imali tjedan iz snova, prvo su dogovorili 10-godišnju suradnju sa španjolskim prvoligašem Alavesom, a sada su i ušli u hrvatsku nogometnu elitu. Momčad Igora Bišćana napravila je veliki pothvat jer zbog malenog budžeta malo ih je tko vidio među favoritima za naslov uoči početka sezone. Od četvrte lige do elite – Naš budžet za ovu sezonu iznosio je nešto više od dva milijuna kuna, što je vjerojatno najmanje od svih drugoligaških klubova – otkrio je predsjednik kluba Ivan Knežević i dodao: – Samo dvojica igrača pod profesionalnim su ugovorom, vratar Čondrić i napadač iz Kanade Colin Jacques. Ostali imaju amaterske ugovore. Uoči sezone birali smo jeftine, a dobre igrače i ovaj ulazak u Prvu HNL dokaz je da smo dobro odabrali. A ugovori igrača vrlo su skromni, od 3000 do 5000 kuna. Dobro su čelnici Rudeša odabrali i kada su povjerenje dali treneru bez iskustva, legendarnom igraču Dinama i Liverpoola Igoru Bišćanu. – Igor je odradio fenomenalan posao, nadam se da će ostati naš trener i iduće sezone. Već sam mu nudio novi ugovor, no rekao mi je da ćemo o tome razgovarati kad uvede klub u 1. HNL. Eto, sad je taj uvjet ispunjen. Ulaskom u Prvu HNL Rudešu će trebati puno više od dosadašnja dva milijuna kuna za sezonu. – Po našim predviđanjima, trebat će nam između sedam i deset milijuna. Četiri milijuna ćemo dobiti zahvaljujući Dinamovu igranju u Ligi prvaka, jedan milijun od TV prava, dva milijuna dobivat ćemo od Grada za održavanje terena i omladinski pogon, a ostalo će pokriti Alaves i sponzori – kazao nam je Knežević. Zanimljivo, predsjednik kluba nije bio na odlučujućoj utakmici u Solinu. – Idem na svaku utakmicu, ali ovu sam morao propustiti jer mi je unuk imao svetu pričest. Zato sam utakmicu gledao u Zagrebu na TV-u, zajedno sa sinom Tomislavom koji također radi u klubu. Plakali smo od sreće nakon gola za pobjedu. Ma ovo je velika pobjeda o kojoj smo sanjali, velika stvar za naš klub – rekao je Knežević koji je i klupska legenda. Osamdesetih godina bio je igrač Rudeša, neko vrijeme istodobno čak i trener i igrač, a baš je njegovim povratkom u Rudeš 2002. počeo procvat ovog novog prvoligaša. – Kada sam 2002. postao trener, igrali smo u 4. ligi, a odmah te sezone izborili smo ulazak u 3. ligu. Bio sam trener do 2009., te sam godine uveo klub u 2. ligu, no onda sam prestao biti trener jer zbog svog posla više nisam sve stigao – opisao je Knežević, koji je nakon toga bio sportski direktor, a sada je predsjednik kluba. Rudeš je postao tek drugi klub u HNL-u koji se zove po jednom zagrebačkom kvartu, prvi nakon Dubrave koja je HNL igrala sada već davne 1994. godine. Drugi kvartovski klub u HNL-u Rudeš je inače i jedan od manjih zagrebačkih kvartova, prema zadnjem popisu stanovništva ta je gradska četvrt imala samo 10.881 stanovnika. No, iako maleni, sada imaju prvoligaša. Osim prvoligaša, Rudeš je dao i neke poznate nogometaše. Iz ovog je kvarta bivši igrač Zagreba i trener Dinama Željko Sopić, potom legenda Kutije Mićo Vujanić, a i igrač Dinama s kraja 50-ih i početka 60-ih Ivan Šantek rođeni je Rudešanin. Na kraju nam je predsjednik Rudeša iznio plan za iduću sezonu. – S 14 sadašnjih igrača potpisali smo stipendijske ugovore za sljedeću sezonu, dio igrača osigurat će Alaves, a planiramo dovesti na posudbu i neke igrače iz prvoligaša, na primjer Rijeke. Gledat ćemo i neke igrače s područja bivše Jugoslavije, a ova suradnja s Alavesom pomoći će nam da neki dođu u naš klub i za manje novce od onih koje realno vrijede – rekao je Knežević te zaključio: – A želja je da opet imamo pravu navijačku skupinu koja se, nažalost, raspala nakon što smo 2009. ušli u Drugu HNL, pa smo bili prisiljeni zbog nedobivanja licencije utakmice igrati u Sigetu, na stadionu Dragovoljca. 