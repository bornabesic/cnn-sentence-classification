Kad bi se gledao omjer navijača u dresovima na ulicama Milana, onda bi Atletico gradski derbi u finalu Lige prvaka s Realom dobio barem s 5:1.  Stječe se dojam da su dva puna Vicente Calderona doputovala da bi svjedočila, tako se navijači Atletica nadaju, prvom naslovu prvaka Europe.  Ipak, nešto se pita i kraljevski klub koji je rekorder po broju naslova i večeras ganja svoju jedanaestu krunu u najelitnijem klupskom natjecanju. Atleticovi navijači stvorili su fantastičnu atmosferu na glavnom milanskom trgu, pretvorili su Duomo u „piazzu di Spagnu“, te u obližnjoj Galeriji Vittoria Emmanuelea I.  Toliko je crveno-bijelih dresova, samo drugog dizajna, ondje posljednji put bilo 16. studenog 2014. kad je Italija u kvalifikacijama za Euro ugostila Hrvatsku. Onda je i gorilo na glavnom milanskom trgu. Uz toliko Španjolaca na ulicama odlično je išlo i milansko izdanje madridskog sportskog lista Marca koje su kolporeteri prodavali za jedan euro, a finalu Lige prvakaposvećeno je 42 od 64 stranice lista. 