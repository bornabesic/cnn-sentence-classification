"Mali će nastradati. Ako mu budu sređivali mečeve, prije ili kasnije morat će dokazati svoj renome protiv borca u meču koji nije dogovoren, a onda će mu takav otkinut glavu!“ Dok većina medija slavi novog junaka nacije Luku Pupeka, osamnaestogodišnjeg boksača koji je sinoć osvojio titulu prvaka Mediterana po WBC verziji u srednjoj kategoriji, prekaljeni hrvatski boksački profesionalci su ogorčeni. Bijes viđenim, iskaljuju na društvenim mrežama, što nas je navelo da ih kontaktiramo te upitamo što je sporno u Pupekovom nastupu. Ivica Bačurin, Ivica Perković, Gordan Jukić i Jakov Gospić zajedno imaju više od 150 profesionalnim mečeva. Borili su se s desetak svjetskih i europskih prvaka. Protiv mladog Luke Pupeka, nemaju ama baš ništa ali se sasvim legitimno pitaju kome trebaju mečevi za titule u kojima se protivnik baca na pod, poput glumca u kakvoj kazališnoj predstavi? Boks je oduvijek bio više od sporta, on je životna filozofija ali i sredstvo preko kojeg srčana i talentirana mladost pokušava riješiti egzistencijalna pitanja, dakle šakama postići ono što im je uobičajenim radom u društvu otežano, ili čak onemogućeno. Pretpostavljamo kako niste čuli za Jerka Galešića. On je mladi zadarski boksač koji je nedavno boksao za IBF-ovu juniorsku svjetsku titulu u Leedsu gdje je nakon teške borbe i izgubio od domaćeg borca. Njegov kolega i prijatelj Ivan Jukić Juka o tome je rekao: „Neusporedivo više vrijedi njegov poraz, nego Pupekova pobjeda. Prisiljeni smo boksati vani, jer nam je to kruh od kojeg živimo, a u Hrvatskoj nas nitko ne doživljava. Nemamo potporu medija, sponzora niti lokalne zajednice. I onda nam još prirede ovakvu pljusku i to na nacionalnoj televiziji„. Jakov Gospić, hrvatski teškaš koji je boksao i protiv slavnog Dereka Chisore bio je još oštriji : „ Pupek i Hrt su se popišali na boks…“ Potporu njihovom stavu dali su također i Ivica Perković te Ivica Bačurin. Bačurin je do sada boksao za nekoliko europskih i internacionalnih priznatih titula te gubio doslovno za bod ili dva protiv višestrukih svjetskih prvaka a opet nitko se ne može sjetiti kada je zadnji puta, odnosno bolje rečeno da li je ikada, neki njegov nastup bio u javnom prijenosu na nacionalnoj televiziji. Slijedom ovih izjava kontaktirali smo i Stjepana Božića, legendu boksa koji se u posljednje vrijeme više posvetio trenerskoj profesiji. Kratko je odgovorio: Nemam komentara! Kako se uopće moglo dogoditi da jedan mladi, tek punoljetni boksač dobije ovoliku medijsku pozornost te da mu se omogući borba za međunarodni pojas, u hotelu Westin u Zagrebu, uz prijenos na nacionalnoj televiziji? Odgovor je jednostavan. Otac Luke Pupeka, Mario Pupek je imućni poduzetnik koji novcem i utjecajem sinu, a posredno i samom sebi, može ostvariti snove o boksačkoj slavi. Osvajanje titule prvaka Mediterana je samo prva stanica na tom putu jer zvijezda je tek rođena. U isto vrijeme drugi naši profesionalci nastavit će krvariti po europskim ringovima. Gubiti će i pobjeđivati u tišini, kao da se njihove bitke u ringu, ne tiču nikoga, osim njih samih i užeg kruga obitelji. Ne znamo kako vama, ali nama se čini kako se ovdje radi i o socijalnoj nepravdi. Naravno, Pupek stariji, ima pravo ulagati novac u vlastito dijete i od njega raditi boksačku zvijezdu ali HRT je i dalje javna televizija, i ona ne mora sudjelovati u takvom cirkusu. Uostalom, kao što nam je rekao boksački profesionalac Ivan Jukić Juka, od svega najmanje koristi imat će Luka Pupek: „ Mali će nastradati. Ako mu budu sređivali mečeve, prije ili kasnije morat će dokazati svoj renome protiv borca u meču koji nije dogovoren, a onda će mu takav otkinut glavu!“ Eto, mislili smo kako je boksački ring posljednje utočište pravde u Hrvatskoj, ali iz svega navedenog, zaključujemo kako se i ovdje novac pokazao kao šaka koja najjače udara… 