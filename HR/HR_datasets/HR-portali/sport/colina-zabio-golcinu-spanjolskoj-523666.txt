U svom posljednjem nastupu na Europskom prvenstvu za nogometaše do 17 godina Hrvatska je u Kostreni u susretu 3. kola skupine A odigrala 1-1 (0-0) protiv Španjolske. Nakon poraza od Italije (0-1) i Turske (1-4) u prva dva kola izabranici Darija Bašića ostali su bez izgleda za prolazak u četvrtfinale već i prije susreta protiv Španjolske, koja je pak pobjedama protiv Turske (3-2) i Italije (3-1) osigurala prvo mjesto u skupini. [VIDEO] Kakav pogodak je danas zabio naš David Čolina za U-17 reprezentaciju Hrvatske protiv Španjolske- morate pogledati! What a stunner our youngster David Čolina scored today vs. Spain U-17- you have to see it! Stoga je prvo poluvrijeme utakmice posljednjeg kola u Kostreni odigrano u rekreativnom tempu, a niti jedna momčad nije uputila udarac u okvir gola suparnika. Hrvatska štoviše nije uputila niti jedan udarac prema vratima Ramosa dok su Španjolci tri puta pucali pored vrata Kotarskog. Najbliži je bio Diaz u 29. minuti. U nastavku je igra ipak bila zanimljivija. Prvi udarac u okvir gola na utakmici uputio je Sergio Gomez u 49. minuti, no Kotarski je taj pokušaj uz malu nesigurnost odbio. Ozbiljniji ulazak Španjolske u nastavak potvrdila je i akcija iz 52. minute kada je Jose Alonso prošao do desnom krilu, ali njegov udarac u bliži kut obranio je Kotarski. Hrvatska, koja je bila potpuno nadigrana, povela je u 56. minuti iz svog prvog udarca prema vratima. Lopta se odbila na 25 metara od španjolskog gola na nogu lijevog braniča Davida Čoline koji je iz voleja spektakularnim šutom pogodio pod samu gredu nemoćnog Ramosa. Bio je to i jedini udarac Hrvatske prema suparničkom golu u čitavoj utakmici. Španjolska je u završnici svim silama pokušavala izjednačiti, u igru su ušli i Ruiz i Blanco, a upravo je Blanco poravnao u prvoj minuti sudačke nadoknade. Gomez Perea uputio je prizemni centaršut s desnog krila, a na loptu je natrčao Blanco i neometan svladao Kotarskog s osam metara. Hrvatska je natjecanje u skupini A tako završila s jednim osvojenim bodom, a Španjolska sa sedam. Uz Španjolsku je prolazak u četvrtfinale osigurala i Turska koja je u drugom dvoboju 3. kola ove skupine u Rijeci svladala Italiju sa 2-1 (1-1). Strijelci za Tursku bili su Karaahmet (5) i Babacan (74), dok je jedini pogodak za Italiju postigao Pellegri (15). Turska je natjecanje u skupini okončala na drugom mjestu sa šest, a Italija na trećem s tri boda. HRVATSKA - ŠPANJOLSKA 1-1 (0-0) 