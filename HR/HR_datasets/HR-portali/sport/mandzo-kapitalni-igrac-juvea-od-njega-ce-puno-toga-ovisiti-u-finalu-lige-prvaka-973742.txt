Foto: Getty Images / Guliver Image JUVENTUS se sprema za velikog finale Lige prvaka koje će 3. lipnja igrati u Cardiffu protiv Real Madrida. Talijanski prvak obranio je Scudetto i Kup i u Walesu želi prvi put u povijesti stići do trostruke krune. Na putu prema tom cilju Mario Mandžukić je, bez dvojbe, jedan od kapitalnih igrača u momčadi Massimiliana Allegrija. Od 22. siječnja i pobjede nad Lazijom u Torinu (2:0), kada je Allegri odlučio iznenaditi i krenuti od prve minute s Mandžom na lijevom krilu, sve se promijenilo. Hrvatski reprezentativac igra zaista na svim pozicijama. U napadu zabija, asistira, ali se i vraća u obranu te pomaže suigračima, krvari za momčad i navijači ga obožavaju. Od njega na lijevoj i Juana Cuadrada na desnoj strana ovisit će mnogo toga protiv Real Madrida. Jer ako odrade svoje zadaće u obrani, Stara dama će biti bliža konačnoj pobjedi i osvajanju trofeja koji čeka 21 godinu. Međutim, u početku nisu svi bili oduševljeni idejom da bivši nogometaš Dinama zaigra na krilu i činilo im se kao suluda ideja Allegrija. Među njima je bio i bivši igrač Juventusa Giuseppe Galderisi koji priznaje kako nije vjerovao u sistem trenera iz Livorna. "Kada sam vidio Mandžukića na novoj poziciji, imao sam mnogo dvojbi i osjećaj kako to neće funkcionirati. Ali pokazalo se da nisam bio u pravu i Juventus je od utakmice s Lazijom pokazao neke odlične stvari, posebno Mandžukić po toj desnoj strani. Danas svi pričaju o njemu jer od njega ovisi igra Juventusa, pa će tako biti i u finalu", smatra Galderisi koji je kao napadač igrao za Juve od 1980. do 1983, a kasnije i za Milan. Bianconeri se polako i mirno pripremaju za nastup protiv aktualnog europskog prvaka, a Mandžukić će imati priliku osvojiti drugu Ligu prvaka nakon one s Bayernom 2013. na Wembleyu protiv Borussije Dortmund, u utakmici u kojoj je uspio zabiti i gol.  U 49 utakmica ove sezone Mandžo je zabio ukupno 10 golova i upisao osam asistencija za Juve.