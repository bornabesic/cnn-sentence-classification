Juventus je vladar Italije i u svojim najslavnijim danima znao je stizati do završnica Lige prvaka. Međutim, u svojih osam finala, imaju tek dvije pobjede i ljudi ih s razlogom posprdno nazivaju - europskim miševima. Zadnje zlato pamte iz 1996. kada su iznenadili sjajni Ajax, a u dvije sljedeće sezone gubili su finala od Borussije Dortmund i Real Madrida. Da im finala doista ne leže, svjedoči i novija povijest iz 2003. gdje ih je nakon penala dobio Milan, odnosno 2015. kada su Ivan Rakitić i Barcelona bili bolji od 'stare dame'. Usporedbe radi, njihov večerašnji rival Real Madrid od 14 pokušaja ima 11 pobjeda i za njih su ovakva finala 'običan dan u uredu'. Real večeras igra svoje treće finale unazad četiri godine i ima dva naslova, oba protiv gradskog rivala Atletica s kojim su vodili teške bitke pa ih lomili tek poslije produžetaka i penala. Po toj važnoj stavci, španjolski klub je favorit. Znaju kako u finalima, ali za protivnika imaju klub koji im baš i ne leži. Naime, Luki, Kovi i ostatku zvjezdane družine diže se kosa na glavi na spomen Mandže, Pjace i suigrača jer Juve je u nekoliko navrata kroz povijest pokazao da zna kako protiv Reala.  Juventus i Real igrali su u nokaut fazi četiri puta i četiri je puta prolazila 'stara dama'. Međutim, ona ključna stavka, finalna, pripada Realu što je prokomentirao i Predrag Mijatović, čovjek koji je 1998. donio Španjolcima krunu. - Juventus je gubitnička momčad u Ligi prvaka, a Real Madrid ne gubi u finalima! Prije dvije godine, torinski je klub igrao u polufinalu protiv Reala i uz ukupnih 3-2 izbacio ih iz igre.  Tako su naplatili poraz od samo dvije godine ranije u skupini (2-1) iz koje su Talijani senzacionalno ispali iza turskog Galatasaraya.  Ipak, Santiago Bernabeu i dalje pamti Alessandra Del Piera i 5. studeni 2008. Real je doživio ispadanje od Juventusa 2005. Igrala se osmina finala i poslije 1-0 pobjede 'blancosa' u Madridu, Juventus je u Torinu kroz produžetke stigao do preokreta. Taj su podvig nadovezali na još jedan polufinalni proboj preko Realovih leđa - 2003. je Juve uz ukupnih 4-2 ušao u finale. Da im Real doista odgovara u KO fazi, svjedoči i 1996. u kojoj su uz ukupnih 2-1 prošli u četvrtfinale. Po pitanju finala, Juve je vrlo tih, Real glasan. Ali, u njihovim međusobnim dvobojima izraženi favorit ne postoji. Ako tko zna kako protiv Španjolaca, onda su to Talijani.