HRVATSKA ženska reprezentacija osvojila je brončanu medalju u ekipnoj konkurenciji na Europskog prvenstva za judaše i judašice u Varšavi.  Hrvatske judašice su u borbi za broncu pobijedile Rusiju 4-1.  U borbi za broncu početak nije bio obećavajući jer je Tena Šikić (do 52 kg) izgubila ipponom nakon samo 10 sekundi od Kuzjucine. Međutim, nakon toga je 18-godišnja Tihea Topolovec (do 57 kg) wazarijem slavila protiv Golomidove, a Hrvatskoj je prednost donijela Marijana Mišković Hasanbegović (do 63 kg) krasnim zahvatom protiv Davidove. Barbara Matić (do 70 kg) je usprkos ozljedi rebra stisnula zube i uz bolove wazarijem svladala Prokopenko.   Hrvatsko slavlje je moglo početi, a zaokružila ga je Ivana Šutalo (preko 70 kg) predivnim ipponom protiv Čibisove. Konačnih 4-1 i brončana medalja za Hrvatsku.  Hrvatska se na startu borila protiv Njemačke. Tena Šikić se dobro borila protiv Nordmeyer, imala i nekoliko prilika za bacanja, ali se Njemica bolje snašla i slavila ipponom pred kraj borbe. Tihea Topolovec je izgubila ipponom od Coban, a Mišković Hasanbegović od Trajdos. Pozitivan je bio pristup i nakon, već odlučenih 3-0, Maje Blagojević protiv Scoccimarro te Maranić protiv Weiss, ali Njemice su bile prejake.  Varšava će posebnim slovima biti upisana u povijest hrvatskog juda s osvojene tri medalje i to tri bronce. Barbara Matić je bila treća u kategoriji do 70 kg, a Dominik Družeta u kategoriji do 81 kg.  Osim osvojene tri medalje, Barbara Matić je postala druga hrvatska judoka koja ima dvije europske medalje (Goran Žuvela je prvi).