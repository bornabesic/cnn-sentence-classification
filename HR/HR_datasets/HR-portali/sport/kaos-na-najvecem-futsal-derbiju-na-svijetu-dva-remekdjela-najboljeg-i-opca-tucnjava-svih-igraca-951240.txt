Foto: Screenshot YouTube NAJJAČI klupski futsal u Europi igra se u Španjolskoj, a najveći derbi koji možete zamisliti u svijetu tog zanimljivog i atraktivnog sporta pripada Inter Movistaru i Murciji. Te dvije super momčadi odigrale su sjajnu utakmicu, punu prekrasnih poteza, fenomenalnih golova, ali i susret koji je obilježila opća tučnjava na terenu.  Inter je slavio 6:4 protiv ekipe za koju igra hrvatski reprezentativac Dario Marinović, najbolji igrač futsala današnjice Ricardinho zabio je dva prekrasna gola, ali na najljepšu moguću razglednicu futsala kao sporta sjenu je bacila situacija koja se dogodila kod rezultata 5:4 za Inter. Igrač Murcije Alex pokušao je što prije izvesti aut kako bi njegova momčad pokušala doći do izjednačenja, ali je ležeći na parketu njegovu namjeru spriječio Rivillos. Alex je odgurnuo igrača Intera, a ovaj ga je s parketa udario nogom. U tom je trenutku na parket uletjela cijela momčad Murcije, a Rivillos se odmah našao ponovno na parketu, no ovog puta bio je nokautiran. Uslijedio je opći kaos u kojem se nije znalo tko koga udara, a na kraju su isključena tri igrača Intera i dva Murcije.