Košarkaši Cedevite osigurali su drugo mjesto uoči doigravanja regionalne ABA lige zahvaljujući 104:92 (20:24, 29:21, 31:29, 24:18) pobjedi protiv FMP-a u susretu posljednjeg 26. kola ligaškog dijela sezone. Cedevita je do pobjede protiv FMP-a stigla zahvaljujući angažiranijoj igri u obrani u završnici treće i u četvrtoj četvrtini. Gosti su dvije minute prije kraja treće četvrtine vodili sa 71:67, no Cedevita je udarom 11:3 u kojemu je glavnu ulogu imao Ryan Boatright s dvije trice uoči posljednjih 10 minuta stekla prednost od 80:74. Čvrstom igrom u obrani i brzim protunapadima Cedevita je brzo stigla do osjetne prednosti od 88:77 i riješila pitanje pobjednika. Miro Bilan sa 23 i Ryan Boatright sa 20 koševa predvodili su Cedevitu, dok je Jonah Bolden ubacio 23 za FMP. Cedevita je ligaški dio okončala s omjerom 20-6, te će u doigravanje s druge pozicije. No, protivnika će saznati tek u ponedjeljak kada svoj dvoboj odigraju Crvena zvezda i Budućnost. U slučaju pobjede Crvene zvezde suparnik Cedevite će biti Partizan, no ukoliko pobijedi Budućnost, tada će upravo podgorički sastav biti suparnik hrvatskog prvaka u polufinalu. Partizan je ranije u subotu izgubio na gostovanju kod Igokee sa 74:80 i tako završio ligaški dio s omjerom 19-7 i pružio priliku Budućnosti da ga pretekne. Uoči gostovanja kod Crvene zvezde Budućnost je na omjeru 18-7, te će u slučaju pobjede preskočiti Partizan zbog boljeg omjera u međusobnim susretima. Crvena zvezda je još ranije osigurala prvo mjesto uoči doigravanja, sada je na omjeru 24-1, te će u polufinalu igrati protiv četvrtoplasirane momčadi. Polufinalne serije počinju sljedećeg vikenda, a plasman u finale izborit će sastavi koji prvi ostvare po dvije pobjede. 