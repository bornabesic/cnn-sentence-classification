Foto: Guliver Image/Getty Images MARIO MANDŽUKIĆ tijekom karijere vodio je žestoke bitke protiv Giorgija Chiellinija. Dok je hrvatski napadač nosio dres reprezentacije, Bayerna i Atletica ulazio je u sukobe s agresivnim talijanskim braničem. Sada više sukoba između njih nema jer igraju zajedno u Juventusu, a Chiellini je od Mandžukićevog rivala postao njegov veliki obožavatelj. Uoči večerašnje utakmice protiv Monaca u polufinalu Lige prvaka talijanski reprezentativac izdvojio je Mandžukića kao primjer igrača kakav treba uvijek igrati u Juventusu. "Imao sam priliku čuvati ga prije nego što je došao u Juventus. Mandžukić je toliko brz i snažan da svatko tko ga čuva bude strašno iscrpljen nakon završetka utakmice. Mario je simbol ovog Juventusa", rekao je Chiellini o svom velikom prijatelju.   Smatra da bi polufinale mogao odlučiti Gonzalo Higuain, najskuplji nogometaš u povijesti Juventusa. "On ima nevjerojatnu snagu u nogama, nemoguće ga je čuvati u kaznenom prostoru. Tehnički je itekako potkovan i igra s obje noge."