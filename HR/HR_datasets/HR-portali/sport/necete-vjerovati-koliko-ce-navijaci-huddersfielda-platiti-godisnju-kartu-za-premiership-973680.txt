Foto: Getty Images/Guliver Image I DOK navijači ostalih premiersligaških klubova plaćaju golemi novac kako bi gledali svoj klub, navijači Huddersfielda, koji je jučer osigurao plasman u Premiership, plaćat će sitniš za utakmice najskuplje lige na svijetu. Šefovi kluba obećali su navijačima sredinom netom završene sezone da neće mijenjati cijene ulaznica čak ni ako momčad uđe u Premiership, i održali su obećanje. Tako će uskoro u prodaju pustiti 15.000 godišnjih ulaznica po cijeni od samo 199 funti, što je daleko najjeftinije u Premiershipu. Oni navijači koji imaju godišnju kartu od 2009. godine, novu će platiti samo 100 funti. Roditelji djece do 17 godina godišnju kartu će platiti 79 funti, a djeca do osam godina moći će na stadion za samo 29 funti za cijelu sezonu. Najskuplje godišnja karte u Engleskoj i dalje ima Arsenal, čiji navijači plaćaju između 1000 i 2000 funti.