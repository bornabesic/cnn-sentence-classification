Nije moglo teže! Našice su igrale sjajno,vjerojatno najbolje ove godine. Sedmerci su lutrija, mogu otići na bilo koju stranu, rekao je junak utakmice, Ivan Stevanović, golman Zagreba, koji je u raspucavanju obranio dva sedmerca. Kakva utakmica, kakva drama. Publika u Umagu je doista mogla uživati jer su prvi put u povijesti pobjednika Hrvatskog rukometnog kupa odlučivali sedmerci. Rukometaši Nexea imali su u regularnom vremenu posljednji napad, šest sekundi ih je dijelilo do prvog kupa u povijesti. Zapravo, dijelili su ih milimetri jer je Barišić-Jaman pogodio stativu! Nisu uspjeli i pristupilo se sedmercima. Zagreb je zabio četiri, Nexe tri. Kod Nexea su promašili Špiler i Eter , dok je kod Zagrebaša promašio Šebetić. - Dogodilo se upravo ono što sam govorio uoči utakmice. Igra se jedna utakmica i šanse su podjednake. Sreća je bila na našoj strani. Nismo čak ni igrali toliko loše, koliko smo imali lošu realizaciju - rekao je trener Zagreba Slavko Goluža. Igrači Nexea kraj su dočekali suznih očiju. Kako i ne bi kad im je Kup bio nadomak ruku. - Nije problem izgubiti na ovakav način jer smo igrali muški, hrabro...Znali smo da moramo odigrati savršenu utakmicu, ako mislimo pobijediti Zagreb. I odigrali smo je - rekao je trener Nexea Hrvoje Horvat. 