Hrvatska mlada reprezentacija okuplja se uoči posljednje utakmice kvalifikacija za Euro, u Švedskoj, 10. listopada. Malim kockastima treba pobjeda, ali u nedjelju navečer stigli su otkazi trojice dinamovaca koji uopće nisu igrali u derbiju, bili su na klupi. Pa su javili izborniku da su ozlijeđeni!? To su Ante Ćorić, Ivan Fiolić i Domagoj Pavičić. – Očekujem zanimljivu, tvrdu utakmicu, igrali smo prije mjesec dana u Koprivnici, pokušat ćemo te pogreške svesti na što manje, a Šveđani su europski prvaci, imaju niz igrača koji su već igrali za A vrstu – počeo je izbornik Nenad Gračan, pa nastavio: – Krovinović, Brekalo i Mišić pozvani su zbog otkaza i to bi trebala biti momčad za Švedsku. Odnosno, čut ćemo se s Čačićem nakon Kosova da vidimo kakve su mogućnosti da nam se neki iz A vrste priključe. – Dinamovci koji su otkazali? Neću prejudicirati neke stvari dok ne dobijemo medicinsku dokumentaciju – rekao je Gračan, piše Goal. – Uvijek se događalo da nam nedostaju igrači zbog ozljeda i nastupa u A reprezentaciji. Važan je rezultat, ali najvažnije je stvarati igrače za A vrstu. Ovo su igrači koji mogu podnijeti teret, bili smo i ranije oslabljeni i dobro smo odradili. Važno je pokušati napraviti neke stvari da zaustavimo brze izlaske Šveđana. 