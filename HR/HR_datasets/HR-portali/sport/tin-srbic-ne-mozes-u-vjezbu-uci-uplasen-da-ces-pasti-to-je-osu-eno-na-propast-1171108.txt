Tin Srbić je baš kao i prije tjedan dana u Sloveniji i ovoga puta u našem Osijeku bio najbolji u kvalifikacijama skupivši 14,200 bodova u vježbi na preči. - Zadovoljan sam kvalifikacijama. Jako dobro sam napravio vježbu, ali znam ja to i bolje. Nadam se da ću to pokazati danas u finalu. Očekujem tamo bolju vježbu i borbu za medalje. Nadam se i za zlato. Mislim da to mogu, pogotovo pred domaćom publikom. Stvarno jedva čekam taj nastup. I prošle godine je bilo super, osvojio sam broncu, ali nadam se ove godine i još boljoj atmosferi, ali i još sjajnijoj medalji – rekao je Tin. Trenirao u podrumu Na svakom od osam posljednjih turnira Svjetskog kupa izborio finale, ali i osvojio čak šest medalja. Gimnastiku trenira punih 16 godina. - Sa četiri godine tata me doveo u gimnastičku dvoranu. Poznavao je jednog trenera pa je pitao može li me dovesti. Prve dvije godine trenirao sam u podrumu, u maloj dvorani Sokola. To je bila više igra nego ozbiljno treniranje. Onda su rekli treneri da imam potencijal pa su me prebacili u glavnu dvoranu, u prizemlje. U početku sam vježbao višeboj, a posljednje četiri godine intenzivnije vježbam na preči – istaknuo je Tin. Zanimljivo je kako u Zagrebu trenutno ima tri odlična prečaša – Možnik, Kovačević i Srbić, a treniraju ih tri različita trenera – Gorički, Jovanović i Krce. - Zanimanje za preču kod nas mlađih potaknuo je Možnik svojim sjajnim nastupima. Mene je u početku trenirao Ratko, a od 11. godine sam kod Lucijana. Usporedno s odlaskom na treninge na drugog je godini fakulteta Strojarstva i brodogradnje. Strojarstvo treba razumijeti - Kada Vam netko kaže da je to težak fakultet, onda mu možete sto posto vjerovati. Za sada dobro usklađujem treninge i učenje. Ma, bitno je da sam položio najteži ispit na fakultetu – termodinamika. Učio sam za ispit od listopada prošle godine. Knjiga ima 400 stranica. Nije problem naučiti napamet sve iz knjige već je problem sve to razumijeti. Kada završim fakultet bit ću inženjer industrijskog menadžmenta. No, i kad završim fakultet mislim se ozbiljno baviti gimnastikom – istaknuo je. Koliko ozbiljno? - Mislim ući u finale i osvojiti medalju na Igrama u Tokiju 2020. Početnu ocjenu ću uskoro sa 16.2 pomaknuti na 16.6, a tko zna za tri godine možda ću imati vježbu sa puno većom prolaznom ocjenom. Ne bojite se padova s preče? - Nimalo. Ako ulazite u vježbu sa strahom onda to ne može dobro završiti. Zadnju težu ozljedu imao sam kada sam imao šest godina. Tada sam slomio desnu ruku - zaključio je Tin koji je svoj prvi seniorski nastup na velikom natjecanju imao ove sezone, na Europskom prvenstvu u Cluju. Zbog pada se nažalost nije plasirao u finale...