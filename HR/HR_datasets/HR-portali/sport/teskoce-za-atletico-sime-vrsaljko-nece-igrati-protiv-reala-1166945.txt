Hrvatski nogometni reprezentativac Šime Vrsaljko zbog ozljede lijevog koljena nije na popisu igrača Atletico Madrida za prvu polufinalnu utakmicu Lige prvaka protiv Real Madrida koja se igra u utorak na stadionu Santiago Bernabeu. Vrsaljko u ponedjeljak nije trenirao na stadionu Reala a nakon što je završio trening Atlético je objavio popis igrača na kojem se ne nalazi njegovo ime. Hrvatski nogometaš je ozlijedio ligamente koljena 19. ožujka u prvoj minuti prvenstvene utakmice protiv Seville. Nakon toga je 20. travnja prvi put vježbao sa suigračima no poslije je nastavo trenirati izvan grupe. U subotu se Atléticu ozlijedio José Giménez koji je posljednje tri utakmice igrao na desnom beku, a u Leicesteru se bio ozlijedio Juanfran na utakmici Lige prvaka. Crveno-bijeli su tako ostali bez sve trojice igrača koji su igrali na poziciji desnog beka. 