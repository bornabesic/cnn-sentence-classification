Slaven Bilić neće po dobrom pamtiti rumunjsku Astru Giurgiu. Nakon što ga je prošle sezone koštala ulaska u natjecanje po skupinama Europske lige jer je bila bolja u trećem pretkolu, ove sezone čekićari su izbačeni u završnom kolu kvalifikacija. Prvi susret u Rumunjskoj završen je rezultatom 1:1, da bi u Londonu gosti slavili pobjedu 1:0 i ušli u natjecanje po skupinama. Bilić ih je ove godine dočekao s novom momčadi, ali i na novom terenu. Na Olimpijski stadion poslao je igrače koje je u tom trenutku imao, s ozljedama su se mučili Payet, Carroll, Lanzini i Ayew pa nisu mogli konkurirati za utakmicu. No, iako su Bilićevi dečki bili bolji i dominirali, u igri protiv izabranika Mariusa Şumudicăja nisu uspjeli izboriti Europu. Silviu Lung branio je sjajno, a o pobjedniku je odlučio Filipe Teixeira pogotkom u 45. minuti. Bilić je nakon poraza čestitao suparnicima, ali razočaranje nije mogao sakriti. Htjeli smo igrati u Europi – Čestitam suparnicima na pobjedi, zaslužili su je. Prije utakmice razgovarali smo o tome koliko nam je važna. Bio je to za nas finale u kojem smo trebali pobijediti da bismo išli dalje, razočaranje je veliko. Ljutit sam i frustriran, ta je utakmica razlog zašto smo se trudili cijelu prošlu sezonu. Bili smo blizu, htjeli smo iskusiti to igranje u Europi, u kojoj naš klub ne igra tako često – rekao je Bilić nakon utakmice. Statistički je Slavenova momčad bila bolja; imala je veći postotak posjedovanja lopte, uputila je više udaraca u okvir vrata (7) od Astre (3), kojoj je samo jedan u mreži West Hama na kraju bio dovoljan. Usprkos svemu, po Bilićevim standardima, igrači se na terenu baš i nisu iskazali. – Nismo dobro igrali u prvom poluvremenu, nije bilo želje, na travnjaku je praktički bila druga momčad, ali nisam izgubio vjeru u igrače nakon jedne loše utakmice. Nedostaju nam važni igrači... Razmišljao sam da moram izvršiti jednu ili dvije izmjene ili promijeniti sustav igre, ali nismo zbog toga izgubili, već radi načina na koji smo igrali. Promašili smo nekoliko dobrih prilika, ali to nije bitno jer smo loše igrali. Sve smo radili individualno i Rumunji su bili bolji. Puštali smo ih da igraju, nismo se kretali, bili smo spori i još nismo iskoristili neke šanse. Oni su zabili iz kontre nakon što smo mi vrlo čudno izgubili loptu – zaključio je. Sutra protiv Cityja Nakon što je san o Europi zaustavljen golom u 45. minuti uzvratne utakmice, West Ham čekaju utakmice engleskog prvenstva. I bez europskih dvoboja mat će puno posla u Premiershipu. Treba nadmašiti prošlogodišnji plasman i uigrati nove igrače. Nakon prva dva kola, West Ham ima tri boda, pobjedu nad Bournemouthom (1:0) te poraz od Chelseaja (2:1), a sutra ga čeka gostovanje na Etihadu i prvenstveni susret s Manchester Cityjem. Prvi put Slaven Bilić nadmetat će se s Josepom Guardiolom.  