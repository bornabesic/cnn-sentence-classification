Nakon 11 radnih dana i 22 treninga obavljena u Svetom Martinu, hrvatska košarkaška reprezentacija preselila se iz Međimurja u Istru, u Novigrad koji će im biti baza za tri pripremne utakmice koje slijede (dvije protiv Kanade i jedna protiv Češke). Prvu provjeru, izabranici Aleksandra Petrovića imat će u ponedjeljak navečer (20 sati) protiv Kanade, u prelijepoj i "vrlo mladoj" novigradskoj dvorani kapaciteta 1300 gledatelja. - U Svetom Martinu su svi igrači radili punom snagom, nitko nije tražio poštedu, a ovo će nam biti dobar test da vidimo što smo dosad napravili. No, za nas je jako važan i dan poslije utakmice kada nam se priključuju Simon i Šarić za koje ćemo uvesti neke taktičke specijale kako bi ih probali već u četvrtak u talijanskom Jesolu, gdje igramo drugu utakmicu protiv Talijana – izvjestio je izbornik i dodao: - Nismo se previše bavili Kanadom kao protivnikom, puno je bitnije kako ćemo mi izgledati na terenu. Probat ćemo se tijekom utakmice adaptirati na stvari koje Kanađani rade. Već sada puno više skautiramo Italiju kao suparnika i domaćina na kvalifikacijskom turniru. Oni su prve utakmice igrali bez Gentilea, Cinciarinija, Datomea i Bargnanija. Petrović priziva pomoć istarske košarkaške publike, a naš prvi igrač Bojan Bogdanović, prvotimac NBA sastava Brooklyn Nets, najavljuje dobru utakmicu. - Premda je Andrew Wiggins otkazao nastup, Kanada je i bez njega vrlo respektabilna momčad. Važno je da smo kroz prvu fazu priprema prošli bez iti jedne ozljede pa u drugi, važniji, ciklus priprema ulazimo zdravi. I nestrpljivi da nam se priključe dvojica igrača koji bi trebali biti nositelji igre. Upravo protiv Kanade, prošlo ljeto u Slavonskom Brodu, Miro Bilan odigrao je najbolju utakmicu karijere u majici reprezentacije. Ubacio je tada 26 koševa. - Iz te utakmice najviše se sjećam toga da mi je Simon iz igre dva na dva namjestio jedno 5-6 zicera pa je i on jako zaslužan za to. Bilan je prije godinu dana bio treći, a sada je prvi centar reprezentacije. - U one 24 utakmice u Euroligi, svaki tjedan sam igrao protiv najboljih europskih igrača i to će mi pomoći u ovoljetnim utakmicama za reprezentaciju. A njemu i njegovim suigračima trebao bi pomoći, to jest goditi, boravak u hotelu Maestral Aminess. Ne zbog plaže udaljene stotinjak metara, već zbog komfora i kvalitetne usluge. - Čast nam je da ste upravo naš hotel izabrali za pripreme za kvalifikacijski turnir za odlazak na Olimpijske igre. Nadam se da će naši visoki standardi biti dovoljno visoki za naše visoke goste – kazala je Lidija Poštić, voditeljica marketinga tvrtke Laguna Novigrad Aminess hoteli i kampovi. - Iako su kod nas gostovali rukometaši Zagreba i brojni drugi rukometni klubovi, kao i hrvatska i talijanska reprezentacija u futsalu, mislim da je dolazak košarkaške reprezentacije daleko najvažniji događaj u našoj dvorani. Uostalom, prije nastupa u Londonu i osvajanja olimpijskog zlata, naš zlatni strijelac Giovanni Cernogoraz pripremao se upravo u našoj dvorani – istaknuo je voditelj novigradske sortske dvorane Marino Reinić. Viđenim na prvu, izbornik Petrović bio je zadovoljan jer dvorana je od hotela udaljena ni deset minuta hoda. - Već na prvi pogled sam siguran da ćemo ovdje imati sve uvjete da ovih šest dana provedemo u maksimalnom treningu i da to povoljno utječe i na preostale dvije pripremne utakmice, onu u Jesolu opet s Kanađanima i onu treću u Pazinu, protiv Čeha.