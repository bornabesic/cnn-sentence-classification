Na utakmici Clevelanda i Toronta dogodio se i zanimljiv, komičan, detalj. U glavnoj ulozi opet je bio James koji je poveo kontru i krenuo na polaganje, ali ga je tada rukama zaustavio Ibaka... Cleveland je u prvoj utakmici polufinala Istoka svladao Toronto sa 116:105. Cavaliers je imao finih sedam dana odmora uoči utakmice s Raptrosom, ali to im je očito godilo i nije bilo letargije. LeBron James ponovo je bio najbolji kod aktualnih prvaka, ubacio 35 poena i ugrabio deset skokova, odličan je bio i Kyrie Irving s 24 poena i deset asistencija, a Tristan Thompson ostvario je ‘double-double’ sa 11 poena i 14 skokova, dok je Kevin Love ubacio 18 poena i uzeo devet skokova. Kod Toronta najbolji su bili Lowry s 20 poena i 11 asistencija, DeMar DeRozan s 19 poena i sedam skokova te Tucker s 13 poena i 11 skokova. Jamesu je ovo 88. puta da u doigravanju ubacuje više od 30 poena i sada se izjednačio s Kobeom Bryantom, a samo je Michael Jordan ispred njega, on je 30 ili više poena ubacio čak 109 puta. Jamesu još nedostaje 25 poena da bi prestigao Kareema Abdul-Jabbara na drugom mjestu koji je u doigravanju postigao ukupno 5762 poena. Jamesu također nedostaju još dvije trice da uđe u društvo Raya Allena, Ginobilija i Reggieja Millera. Oni su u doigravnaju ubacili više od 300 trica. Na utakmici Clevelanda i Toronta dogodio se i zanimljiv, komičan, detalj. U glavnoj ulozi opet je bio James koji je poveo kontru i krenuo na polaganje, ali ga je tada rukama zaustavio Ibaka. LeBron je pod prekršajem nastavio akciju u nadi da će lopta ući u koš, ali ipak je ispala izvan obruča. James se naljutio i odskakutao do prvog reda uz teren i ‘konobarici’ je iz ruke uzeo pivo, približio ga ustima i namrštio se i ipak ga joj na kraju vratio. “Bio sam ljut što nisam pogodio i ta me ljutnja odvela do prvog reda gdje sam nabasao na našu ‘beer lady’ i uzeo joj bocu iz ruke. Nisam baš tip za pivo, ali da je imala crno vino, e tada bih definitivno uzeo gutljaj”, komentirao je James nakon utakmice. U prvoj utakmici polufinala Zapada, San Antonio je doživio veliki šok od teksaškog rivala Houstina. Poraženi su s 126:99, a u jednom su trenutku gubili čak 39 poena da bi na koncu izgubili s 27. Igrače Houstona služila je ruka, ubacili su 22 trice iz 50 pokušaja, a najefikasniji je bio James Harden s 20 poena i čak 14 asistencija, dok je Trevor Ariza ubacio 23 poena, a Capela 20 poena i 13 skokova. 