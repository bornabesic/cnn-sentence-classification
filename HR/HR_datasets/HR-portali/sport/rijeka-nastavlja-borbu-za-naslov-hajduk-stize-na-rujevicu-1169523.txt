Rujevica je ostala neosvojiva tvrđava. Rijeka je pobjedom protiv Hajduka (2:0) u 33. kola Prve HNL vratila prednost pred Dinamom na pet bodova. Rijekin stadion ipak nije bio krcat, niti je pao rekord kako se očekivalo. Ne zbog Riječana i Armade koja ni za što ne bi propustila derbi za svoj 30. rođendan, već zbog Torcide. Iako je najavljeno da će popuniti do vrha minijaturnu gostujuću tribinu jer je kupljeno 350 ulaznica, došlo je tek desetak gostujućih navijača koji su izvjesili transparent: „Ovo nije zbog tebe, ti nikad nisi sam. Ovo je zbog njih, ovo je zbog nas.“. Prosvjed je to splitskih navijača zbog tretmana na prošlim utakmicama na Rujevici kad su ulazili tek na poluvremenu u mrski im kavez. Tribine su jedno, a teren nešto sasvim drugo. Ova momčad Hajduka pokazala je već u Maksimiru da je ne zanima utrka u kojoj ne sudjeluje i da je zanima samo pobjeda, a došli su s pet trijumfa u nizu u nogama. Erceg je već u desetoj sekundi zapucao prema Prskalu, a naguravanje igrača u samom otvaranju dvoboja pokazalo je da jadranski derbi nikad neće biti prijateljski susret i da su tenzije i u ovoj situaciji itekako velike. U 12. minuti počeo je šou Armade, nizali su se transparenti jedan za drugim, iz povijesti kluba, grada i navijačke skupine koja slavi 30. rođendan. I onda – kakav rođendanski poklon! Kapetan Rijeke, fantastični dečko Mate Maleš, opalio je u 14. minuti s 30 metara i torpedirao Stipicu! S trideset metara za trideseti rođendan, kakav šou... Glavnina Armade nije ni vidjela taj čudesni projektil jer su još nad glavama bila razvijena divovska koreografija. Matjaž Kek majstorski je pogodio promjenom postave uslijed izostanka Andrijaševića (žuti kartoni) i Gorgona (ozljeda). Maleša je gurnuo iza Mišića i Bradarića koje je pomaknuo prema naprijed, a Bezjak je zauzeo Gorgonovu poziciju na lijevoj strani. Malešov torpedo bio je „normabel“ za nervozu na tribinama među navijačima koji tako silno žele prvu, povijesnu titulu. No, bilo je još puno za igrati... Znala je Kekova momčad ovog proljeća usnuti nakon vodstva, upasti u nervozu, no jučer su riječki bijeli još odlučnije krenuli prema drugom pogotku, sijevali su napadi kao gromovi, da bi se na isteku pola sata igre otvorilo – Hajdukova je obrana još jednom zaplesala, Bezjak i Gavranović sami su izašli pred Stipicu i praktički se ušetali u vrata s pogledom na Krk. Kakav nalet „nevere s Kvarnera“ u jednoj od odlučujućih bitaka za naslov prvaka! Hajduk? Daleko od izdanja iz posljednjih pet kola, naročito maksimirskog kad se prvak morao za svaku priliku dobro namučiti, no za pretpostaviti je i da je Carrillu bilo teže pripremiti taktiku ne znajući što će Kek izvesti. Uostalom, u šest poluvremena do posljednjeg obračuna tih suparnika ove sezone, Riječani su ih dobili pet. A ovo sedmo odigrali za plus pet... Splićani su mnoge svoje suparnike lomili u nastavku, pa su se i na Rujevici digli, a Rijeka koncentrirala na čuvanje lijepe, ali varljive prednosti – 2:0 najgori rezultat, rekao bi Ćiro Blažević. No, riječku feštu ništa jučer nije moglo pokvariti. Župarić i Elez kao dvije stijene odbijali su Hajdukove napade, iza njih vladao je sjajni Prskalo. Jesam li gledao šampiona, pitao se zlatni repić Dado Pršo koji je iz Francuske stigao pogledati veliki jadranski derbi. Koprivnica će dati odgovor na pitanje svih pitanja. Vodi Rijeka s 82 boda, Dinamo je drugi s 77, a Hajduk treći s 62 boda. Riječani u sljedećem kolu gostuju kod neugodnog Slaven Belupa.