Talijanski nogometni velikan Milan još jedan je od klubova koji su pokazali interes za hrvatskog reprezentativca Nikolu Kalinića (29). Vodstvo 'Rossonera' želi angažirati Kalinića kao zamjenu za Kolumbijca Carlosa Baccu koji je na izlaznim vratima San Sira. Fiorentina je svog napadača vezala odštetnom klauzulom od 50 milijuna eura, no u Milanu se nadaju kako će viole pristati na odštetu od 35 milijuna eura. Interes za njegove usluge pokazali su i Napoli, Borussia Dortmund, te kineski klubovi. Kalinić je u Firenzu stigao u kolovozu 2015. iz Dnjipra i u prvoj sezoni je zabio 13 golova. Ove sezone igra još bolje i zabio je 19 golova u svim natjecanjima. U siječnju je odbio ponudu iz Kine s astronomskom godišnjom plaćom između 10 i 12 milijuna eura. 