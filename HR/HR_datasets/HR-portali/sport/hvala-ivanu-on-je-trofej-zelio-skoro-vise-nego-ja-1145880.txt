Nakon pet godina suše Roger Federer, po mnogima najbolji tenisač svih vremena, okitio se novim Grand Slam naslovom, 18. u karijeri. Posljednji put je slavio u Wimbledonu 2012. godine (u finalu nadjačavši Murraya), a sada je, u 36. godini, rekord podebljao novim trijumfom na Australian Openu, svladavši u finalu svog možda i najvećeg rivala Rafaela Nadala preokretom u petom setu sa 6:4, 3:6, 6:1, 3:6, 6:3, nakon tri sata i 37 minuta igre. Španjolac je u odlučujućem setu poveo s 3:1, ali je potom Švicarac nevjerojatnom igrom i uz nekoliko fantastičnih poteza dobio pet gemova zaredom i stigao do pobjede u “meču desetljeća”, kako su mnogi nazvali ovaj dvoboj. Prije toga je, nakon četvrtog seta, kao i u susretu s Wawrinkom, Švicarac uzeo medicinsku stanku. Očito Federer zna zašto je dobro barem jednom otići u svlačionicu... Nisam bio siguran u povratak - Kad smo ljetos otvarali njegovu akademiju na Mallorci, ni Rafa ni ja nismo vjerovali da možemo stići do finala Australian Opena. Tenis je težak sport, ne postoji neodlučeno. Da postoji, bio bih sretan ako bih mogao podijeliti naslov sa Rafom - kazao je Federer prilikom proglašenja pobjednika za što je dobio ovacije od publike koja je tijekom meča većinom bila na njegovoj strani. Priznao je da je iza njega tegobno razdoblje, jedno od najtežih u karijeri... - Posljednjih šest mjeseci su bili teški. Nisam bio siguran hoću li se uspjeti vratiti na pravi način - kazao je Federer a potom se obratio Nadalu: - Rafa, nastavi igrati, potreban si tenisu. Što se mene tiče, odigrao sam nevjerojatan turnir i ne mogu biti sretniji - naglasio je Roger kojemu je ovo peti trijumf u Melbourneu. Posljednji put je ondje slavio 2010. godine kada je u finalu nadjačao Murraya. Nadal mu je odgovorio ovim riječima: - Vratio sam se visokoj razini igre i nastavit ću se boriti u nastavku sezone. Nadam se da ću se vratiti u Melbourne sljedeće godine i da ću osvojiti ovaj trofej lijevo. Ovaj tanjur desno je lijep, ali ovaj drugi je bolji - našalio se Rafa koji će tako na 15. Grand Slam naslov još pričekati, no možda samo do Roland Garrosa kojega je osvajao devet puta i na kojemu je doživio samo dva poraza. Bio je to 35. Fedal, a omjer pobjeda i poraza sada je 23-12 u korist Španjolca. Rafa je i dalje uspješniji i u finalima Grand Slam turnira, sada je omjer 6-3. Nama može služiti na ponos da je jedan od najzaslužnijih za veliki Federerov povratak naš Ivan Ljubičić, koji je već godinu dana njegov trener. Nekad su bili veliki rivali (Ljubo je bio treći tenisač svijeta), ali i prijatelji, a sad odlično surađuju: - Posebno sam zahvalan svojim trenerima Ljubičiću i Lüthiju koji su me gurali. Ivan je ovaj trofej želio skoro i više od mene - istaknuo je Federer. Mogao bi srušiti i Rosewalla Ljubi je tako kao treneru pošlo za rukom nešto što mu nije uspjelo kao igraču - osvojiti Grand Slam naslov. Ovaj mu je prvi, ali ne mora biti i posljednji... Gotovo svi svjetski mediji naklonili su se novom kralju Melbournea koji je osvajanjem 18. Grand Slam naslova ispisao novu stranicu teniske povijesti. Postao je prvi tenisač koji je tri od četiri najveća turnira osvajao najmanje pet puta. - Rafa je veliki, ali Roger je najveći - kliču španjolski portali a ugledni britanski Guardian ističe da je ovo bio “epski finale, možda i posljednji za Federera”. Daily Telegraph, nasuprot, podsjeća da je Federer jedan od najstarijih igrača koji se okitio naslovom Australian Opena i, ističe: - Ako Švicarac ovako nastavi, mogao bi srušiti rekord Australca Kena Rosewalla koji je 1972. godine trijumfirao u Melbourneu s 37 godina, dva mjeseca i jednim danom.