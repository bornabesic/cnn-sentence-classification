Iz Cardiffa stiže lijepa vijest - napokon je pronađen predsjednik Hrvatskog nogometnog saveza Davor Šuker. Iako se već neko vrijeme nije znalo gdje se nalazi, sada smo saznali da je došao pogledati finale Lige prvaka između njegova bivšeg kluba Real Madrida i Juventusa. Šuker će tako uživo pratiti dvoboj Marija Mandžukića protiv Luke Modrića i Matea Kovačića, a dan je iskoristio tako da što je šetao ulicama Cardiffa i družio se s navijačima Reala. - Očekujem puno golova, pravu utakmicu i, naravno, pobjedu Reala. Presudit će vezni red španjolskog prvaka, rekao je tamo Šuker uoči utakmice.   Podsjetimo, predsjednik HNS-a već neko vrijeme nije u Hrvatskoj, a propustio je Euro U-17 koje se održalo kod nas, završnicu prvenstva u kojoj je Rijeka osvojila povijesni naslov prvaka, baš kao i finale Kupa u Varaždinu. Tada ga je žestoko 'oprao' Joško Jeličić. - Iskreno, za to nema nikakvog opravdanja. Ironija iz mene će reći da će on doći kad budemo igrali na Islandu jer je to bliže Las Vegasu. Nije ga ni bilo ni na Europskom prvenstvu do 17 godina, a tu mu je bilo mjesto. Njemu je mjesto ovdje, ako ima volje i želje. Ako nema, neka kaže jer ima puno kvalitetnijih ljudi koji bi njegovu funkciju mogli puno bolje obnašati.