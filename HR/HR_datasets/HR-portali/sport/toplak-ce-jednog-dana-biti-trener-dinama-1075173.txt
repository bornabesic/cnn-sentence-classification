U nedjelju u Zaprešić dolazi Dinamo, a prije 15-16 godina iz Dinama je u Inter stigao Branko Laljak, vratio se u svoj “matični” klub. I dok danas vodi zaprešićki klub, nekoć je bio i te kako cijenjen i spretan financijski direktor plavih. Upitali smo ga što očekuje od današnjeg susreta protiv lidera prvenstva. – Očekujem sunce, koliko zbog terena toliko i zbog gledatelja. Nama je svaka utakmica zanimljiva, nismo teorijski osigurali ostanak u ligi – veli Laljak. Inter i Dinamo mnogo su puta igrali čvrste utakmice, jedna od rijetkih uvjerljivih plavih pobjeda je 5:1. Jedino nemamo ‘penez’ – Hm, i tih 5:1 je posebna priča, ali ne treba sad elaborirati, istina je da je bilo dosta knap utakmica, morat će se Dinama i sad dobro potruditi da dođe do plijena. Hoćete li im poručiti nešto u stilu – ostavite svaku nadu...? – To baš ne mogu reći, ali na izlet sigurno ne mogu doći. Iako je Laljak još uvijek oprezan oko prvoligaškog statusa, Inter s tim ne bi trebao imati problema. Jeste li zadovoljni sezonom? – U svakom slučaju jesam, naš je cilj bio ostanak u ligi i to smo gotovo ostvarili, iskreno nisam mislio da bismo tako rano mogli biti mirni, već radimo planove za novu sezonu. Znate, ne želimo u ligi plesati samo sezonu-dvije. Problem je novac, nema penez za nekakve veće planove. Nismo nikome dužni da bi nam licencija bila u opasnosti, pa i zato držim da je sezona uspješna. Dok ste bili u Dinamu, problema s novcem niste imali, ovo je ipak drukčiji posao. – Ma to se ne može uspoređivati, ono u Dinamu i ovo danas u Interu, pa to su dva različita sporta. No, lijepa su sjećanja na te dane, stalno smo igrali po europskim stadionima, mislim da je to jedna od uspješnijih era u povijesti Dinama, a ja sam u to doba bio sitan kotačić. I da, iskustvo iz Maksimira još kako mi je dobro došlo. Klub smo posložili kako treba, po organizaciji ne moramo imati kompleks ni od koga, Inter je ozbiljan, profesionalni klupčić, dakle ne klub. Osim penez, fali i pomoćni teren. – Radimo i na tome, grad Zaprešić je završio s natječajem i iza zapadne tribine za sljedeću sezonu imat ćemo vrhunski teren s umjetnom travom i rasvjetom. Dinamo je nekoć usko surađivao s Interom, plavi su u Zaprešić slali svoje mlade zvijezde poput Luke Modrića, Eduarda... Danas toga nema. – Dinamo ima svoj put. Uostalom, sad ima svoju drugu momčad, ima suradnju s Lokomotivom, imao je sa Sesvetama, što ne znači da pokoji igrač plavih neće završiti kod nas ili naš u Dinamu. Surađujemo kao sa svima drugima. Imate najboljeg strijelca lige, no Ilija Nestorovski na ljeto odlazi u Palermo. Mi ne kupujemo igrače – Potpisao je predugovor, vjerujemo kako će se taj transfer i okončati, za naše uvjete dobro smo “tržili”. Opet ćemo biti financijski mirni nekoliko mjeseci. Sad je veći problem naći zamjenu, takvog je teško pronaći. Jer, mi ne kupujemo, nemamo za plaćanje odšteta. Zagreb će ispasti, možda tamo ima zanimljivih igrača? – Ima, ali oni su svi dugoročno ugovorno vezani, tako da ih i ne gledamo. S obzirom na to da ste zadovoljni sezonom, onda je i Samir Toplak miran, ne mora strepjeti za posao s obzirom na to da je dosadašnji obavio sjajno? – S Toplakom radimo planove za novu sezonu, momčad, pripreme, dakle sve je jasno. Doduše, ako mu dođe nekakva primamljiva ponuda, onda mogu biti sretan zbog njega, ne i zbog Intera. Zasad sve zajedno planiramo, riječ je o radišnom treneru, koji ima i takav stručni stožer. Uvjeren sam da će u Hrvatskoj biti jedan od uspješnijih trenera, a jednog će dana biti i trener Dinama – kazao je za kraj direktor Intera Branko Laljak. >>Arsenal želi Brekala, Wenger u Hrvatsku poslao čovjeka od najvećeg povjerenja 