Foto: Hina JEDAN od najlošijih Hajdukovih trenera u zadnjih nekoliko godina Marijan Pušnik, nakon otkaza u Splitu vratio se u Sloveniju. Mjesecima nije mogao naći novi angažman, a od jučer je novi trener Olimpije, u kojoj je 2015. godine dobio otkaz. "Bolje mi je trenirati državnog prvaka nego kod kuće igrati šah. Posao u Olimpiji nisam završio i ne mislim tako lako stati. Znam da neće biti lako, znam da će biti problema, ali najvažnije mi je da sam mogu odlučivati o sastavu, a to mi je predsjednik obećao", rekao je Pušnik na predstavljanju u Ljubljani. Pušnik će opet raditi sa sportskim direktorom Rankom Stojićem, koji mu je zadnji put dao otkaz. "U nogometu nema prostora za zamjerke. Ako je Ranieri tako lako dobio otkaz, onda će lako Ranko otpustiti Marijana", rekao je Pušnik. Slovenski mediji već duže vrijeme zamjeraju predsjedniku Milanu Mandariću i direktoru Stojiću da se miješaju trenerima u odabir igrača, no obojica su demantirali takve tvrdnje. Olimpija trenutačno zaostaje šest bodova za vodećim Mariborom, a Pušnik tvrdi da može osvojiti titulu na kraju sezone.