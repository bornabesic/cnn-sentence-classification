Čini se kako Leo Messi i Cristiano Ronaldo prate jedan drugoga u stopu. Driblajući i zabijajući na terenu, ali i van njega. Messija i njegovog oca osudili su zbog utaje poreza, Barcelonina zvijezda dobila je uvjetnu kaznu, a sličan scenarij čeka i njegovog rivala iz madridskog Reala. Španjolsko Ministarstvo financija potvrdilo je navode španjolske Porezne uprave koja je državnom odvjetništvu poslala dokument u kojem navode kako Realova zvijezda nije platila porez 2011. i 2013. godine.  Prvo se spominjala cifra od osam milijuna eura, ali Marca piše kako bi se moglo raditi i o 15 milijuna u tri godine. Ministarstvo financija objavilo je kako je za to propisana kazna od dvije do šest godina što bi se moglo pretvoriti u jedinstvenu petogodišnju kaznu zatvora. Naravno, Portugalac neće u zatvor, kao ni Messi. Ako prizna pogrešku i plati ono što duguje, zatvorsku kaznu vjerojatno će mu preinačiti u uvjetnu i nikome ništa.  - Potpisivao sam nešto, ali nemam pojma što - rekao je Messi na sudu. Vidjet ćemo što će reći Ronaldo.. Prema španjolskom zakonu, kazna zatvora za nenasilan zločin manja od dvije godine može se pretvoriti u uvjetnu, a Španjolci pišu kako bi Ronaldu za ovo za što ga terete, uz njegovo priznanje i plaćanje dugova, kazna mogla biti oko 15 mjeseci zatvora.