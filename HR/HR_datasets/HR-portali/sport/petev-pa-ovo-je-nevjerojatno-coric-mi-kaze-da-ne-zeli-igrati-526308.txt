Dinamo je kao magnet za nevolje. I kad novom prvaku utrpa pet komada i razbije ga, to napravi uz skandal za koji saznamo nakon utakmice. Jer, potez Ante Ćorića u najmanju je ruku upravo to, skandalozan.  - Ćorić mi je prije utakmice rekao da ne želi igrati. Ni danas, ni u srijedu u finalu Kupa. Ne, nije ozlijeđen. To mi se nikad nije dogodilo u karijeri. No ne bih volio da ovaj detalj iskoči u prvi plan, a naša dobra predstava padne u drugi - rekao je Ivajlo Petev. No teško da će ovo proći 'ispod radara'. Kad jedan od najvećih Dinamovih talenata treneru kaže da mu se ne da igrati derbi, a ni finale Kupa, nešto opasno ne štima. S njim, s trenerom, s klubom ili s nečim drugim, ne znamo, ali u svakom slučaju stvar je ozbiljna. Na klupi nije bio ni Sammir kojeg je Dinamo, za hrvatske okvire, platio bogatstvo, a sad ne igra, a nije ozlijeđen. - Sve je OK s njim, on je u konkurenciji. Danas nije bio - dodao je Petev i vratio se na pobjedu protiv Rijeke. - To nam znači jako puno. Prvaku Hrvatske smo zabili pet golova, imali još tri stopostotne šanse. A Rijeka je primila najmanje golova u ligi. Stvar je u našem ponašanju, našem pristupu, svemu onome na što sam prije mjesec dana imao velike zamjerke. Svaka čast dečkima, pristup je bio pravi. - Ozljede Sigalija i More? Loše, to je jako loše, ne izgleda dobro. Imali smo puno nesreće ove polusezone, nismo imali Benkovića i Sigalija veliki period. Nismo imali dva jako bitna igrača. Evo, dolazi finale Kupa, mi nemamo ni Perića ni Sigalija ni Leškovića. Ostao nam je samo Schildenfeld. U sportu treba imati sreće, mi je nismo imali. Ostali smo bez četiri igrača uoči utakmice, ali idemo dalje. U srijedu nas čeka nova utakmica - dodao je Petev.