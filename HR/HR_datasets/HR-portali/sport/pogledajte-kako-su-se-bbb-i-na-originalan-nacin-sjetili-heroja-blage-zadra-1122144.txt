Nogometaši Dinama sinoć su upisali još jedan poraz u ligi prvaka, sva tri boda iz Maksimira odnijela je i Sevilla koja je slavila pogotkom Samira Nasrija (1:0). Zbog kiše koja je nemilosrdno padala cijeli dan, kao i zbog skupih ulaznica, na Maksimiru se skupilo tek šest tisuća gledatelja, ali i oni su uspjeli napraviti dobru atmosferu. Tijekom svih 90 minuta igračima je stizao vjetar u leđa, posebno sa sjevera gdje su se smjestili povratnici – Bad Blue Boysi. A oni su se u jednom trenutku sjetili heroja Domovinskog rata Blage Zadre, prije nekoliko dana (16. listopada) bila je naime obljetnica njegove smrti, te istaknuli transparent na kojem je bila napisana njegova legendarna rečenica. "Ja sam Blago Zadro, Bosanska 11... Uđi, ali dobro razmisli kako ćeš izaći!" napisali su Boysi na transparentu, aludirajući na anegdotu koju je ispričao Dragan Luketić, suborac Blage Zadre. – Bio sam kod Zadre kad mu je zazvonio telefon. Njegova supruga se javila i vrisnula. Blago mi je objasnio da četnici često zovu kad je on na terenu i prijete da će ih zaklati. Blago je uzeo slušalicu i rekao: "Nemojte psovati, mi smo kršćani, katolici. Nismo navikli na takve riječi. Nego ovako, gledaj… Ja sam Blago Zadro, Bosanska 11, ključ je u prozoru, u svako doba otključaj i uđi, ali dobro razmisli kako ćeš izići.” 