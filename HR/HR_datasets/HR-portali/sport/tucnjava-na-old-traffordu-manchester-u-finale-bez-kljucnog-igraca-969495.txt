ČINILO se da ništa ne može zaustaviti Manchester United na putu prema finalu Europske lige nakon pobjede protiv Celte u prvoj utakmici polufinala. No u uzvratu na Old Traffordu Španjolci su bili na korak do senzacije.   United je poveo u 17. minuti krasnim golom Fellainija, vodili su Crveni vragovi sve do 85. minute, a onda je uslijedio kaos. Prvo je Roncaglia zabio za izjednačenje, a tri minute kasnije došlo je do velike tučnjave između igrača na travnjaku.   U gužvi su, osim naguravanja, pali i udarci pa se makljaža završila dvama isključenjima, a mogao je rumunjski sudac Ovidiu Hategan pokazati i koji crveni karton više.      Na kraju su isključeni Unitedov branič Eric Bailly, a kod gostiju strijelac Roncaglia.   Bailly je bio jedan od ključnih igrača Josea Mourinha ove sezone i njegova suspenzija bit će veliki hendikep Uniteda u finalu protiv Ajaxa. "Nisam vidio incident. Utakmica je do kraja bila vrlo emotivna, Eric Bailly bio je naivan. Nisam vidio što se dogodilo, ali izgubili smo važnog igrača za finale", rekao je Jose Mourinho nakon utakmice.