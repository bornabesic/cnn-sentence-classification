Foto: Guliver Image/Getty Images NIKOLA JOKIĆ, jedan od najboljih europskih košarkaša i NBA senzacija izgleda da neće nastupiti za Srbiju na predstojećem Eurobasketu u rujnu. Fantastični centar Denvera prisustvovao je turniru za klince ''Kad porastem bit ću Džoker'', na kojem su igrali dječaci 2002. i 2003. godišta. Novinari su izveli pravu malu invaziju na Jokića, sve s ciljem da saznaju odgovor na pitanje koje muči cijelu košarkašku Srbiju – hoće li mlada NBA zvijezda nastupiti na europskom prvenstvu.Jokić je znao što novinari žele znati pa je u korijenu sasjekao bilo kakvu mogućnost razgovora na tu temu: ''Nećemo razgovarati o reprezentaciji'', poručio je Jokić i razočarao je srpsku košarkašku javnost. Ovaj odgovor očito implicira da će sjajni igrač Denvera propustiti turnir čiji su domaćini Finska, Izrael, Rumunjska i Turska. Do okupljanja srpske reprezentacije ima još mjesec dana, a izbornik Sale Đorđević objavit će konačan popis za dva tjedna. Podsjetimo, Denver želi da Jokić ljeto provede u njihovom programu kako bi dodatno ojačao i što bolje se pripremio za sljedeću NBA sezonu.  Srbija će igrati u skupini D u Istanbulu s reprezentacijama Velike Britanije, Rusije, Latvije, Turske i Belgije, dok će Hrvatska u skupini C u rumunjskom Cluju igrati protiv Španjolske, Mađarske, Rumunjske, Češke i Crne Gore.