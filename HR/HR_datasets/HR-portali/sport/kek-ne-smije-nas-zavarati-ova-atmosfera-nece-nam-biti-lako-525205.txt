Cijela sezona Rijeke stat će u nedjeljnu utakmicu protiv Cibalije (19 sati). Prilika je to za bijele s Kvarnera da napokon dosanjaju san o naslovu prvaka Hrvatske. Svlada li Dinamo u Gradskom vrtu Osijeka u ranijem terminu, Riječani će ga potvrditi pobjedom. - Utakmica izuzetnog značaja za nas. Mi se borimo za vrh, a oni protiv ispadanja. To nosi određenu neizvjesnost. Naše želje su jasne, dobrom igrom doći do novih bodova. Veseli nas rasprodan stadion, to znači da će i ovoga puta navijači biti pozitivna energija i vjetar u leđa - rekao je trener Rijeke Matjaž Kek na konferenciji za novinare. - Atmosfera oko nas ne smije utjecati i zavarati nas. Treba odigrati još jednu utakmicu, ali ne smijemo misliti da će biti lako jer ovakve utakmice znaju biti emotivno zahtjevne. To je, na kraju krajeva, treća utakmica u tjednu. Umor ne smije igrati nikakvu ulogu - dodao je Slovenac, prenosi službena stranica Rijeke. Rujevica će, dakako, biti ispunjena do kraja. Preostale slobodne ulaznice planule su za samo 45 minuta. Ljudi su satima čekali u redu za njih. - Nakon treninga smo prolazili pored ljudi koji su čekali nekoliko sati za ulaznice, ako ti to nije najveće priznanje i nešto što te goni naprijed, ne znam što treba. Neće ti pomoći ne znam kakav novac da bi došao do svog cilja. Te stvari rade razliku. Volio bi da igrači budu veliki pobjednici i veliki ljudi jer to će ih dalje nositi u sportu. Nogomet je toliko pošten da te prije ili poslije nagradi ili kazni - zaključio je Kek. Najbolji pojedinac Rijeke svakako je Franko Andrijašević koji je ove sezone zabio 15 golova. - Znamo što nam nosi pobjeda, bit ćemo silno motivirani i imati dodatan vjetar u leđa. Vjerujem da ćemo biti pravi, ostvariti pobjedu i onda proslaviti. Poučeni iskustvom kada se u Rijeci već slavio naslov prije puno godina, sada želimo biti mirni i pametni i u nedjelju pokazati pravo lice i pokazati da smo najbolji - rekao je Andrijašević u najavi utakmice i dodao: - Na neki način svi znamo da smo cijelu sezonu krvarili za ovo. Nedostaje nam još jedan korak, emocije rade cijelo vrijeme u zadnjih nekoliko kola. Ponavljam svi znamo što nam to nosi i vjerujem da ćemo biti pravi. Nema mjesta umoru.