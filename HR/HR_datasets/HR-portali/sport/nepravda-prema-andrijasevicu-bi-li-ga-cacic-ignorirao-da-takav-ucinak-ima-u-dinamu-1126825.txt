Rijedak je primjer da najbolji nogometaš Prve hrvatske nogometne lige ne dobije poziv u reprezentaciju. Upravo taj “privilegij” neočekivano je snašao Rijekinu zvijezdu Franka Andrijaševića (25) uoči utakmica s Islandom i Sjevernom Irskom i nije mu naruku išlo ni to što je s popisa otpao ozlijeđeni Nikola Kalinić. Pitali smo izbornika zašto su pozvani Ćorić i Rog, a ne Andrijašević, i dobili sljedeći odgovor. – Reprezentativac se ne postaje preko novina, niti nakon tri utakmice. Ne ulazi se, niti izlazi lako. Ćorić i Rog su svaki put bili pozivani, osim kad sam ih prepustio mladoj reprezentaciji. Ni sad ne bi bili pozvani da ne igramo dvije utakmice. Franko igra dobro, bio sam mu trener, kvalitetan je igrač i dobar čovjek, ali na toj poziciji imamo jako puno igrača u dobroj formi koji igraju u puno jačim ligama – uzvratio je hladno izbornik Čačić. Da vas ne bismo ostavili u nedoumici je li izbornik u pravu što se Andrijaševića tiče, spomenut ćemo samo neke od njegovih brojki: jesenas je za Rijeku igrao 11 puta, postigao šest pogodaka i dva puta asistirao za gol. Rog bez minute u Napoliju U prethodne dvije sezone u Lokomotivi: 66 nastupa, 24 pogotka, 6 asistencija. Toliko o one “tri utakmice” o kojima govori Ante Čačić. E sad, ili izbornik ne prati dovoljno dobro hrvatsku ligu ili ne šmeka Franka Andrijaševića, ili samo ne želi promovirati igrača kojega se Dinamo olako odrekao i tako namjerava dodatno natrljati nos maksimirskoj struci. Što mislite – bi li Franko Andrijašević dobio Čačićev poziv da je takav učinak imao u Dinamu? Za usporedbu, Marko Rog, koji je, naravno, na popisu, u Napoliju od početka rujna još nije odigrao ni jednu jedinu minutu. NK Rijeka nije dopustio Franku Andrijaševiću reakciju na Čačićeve opservacije o njemu. Umjesto njega, klub je dao protokolarnu izjavu preko glasnogovornika Roberta Franka. – Autonomno je pravo izbornika Čačića da u reprezentaciju pozove koga hoće i za koga misli da je zaslužio. Sigurno je da Franko, temeljem poštenog i profesionalnog pristupa treninzima i utakmicama, ubuduće može očekivati poziv u reprezentaciju ako to zasluži svojom kvalitetom – kazao je Robert Frank. Da ne bi ispalo da je Rijeka kod Čačića zakinuta, na najnovijem popisu pojavilo se ime 24-godišnjeg Filipa Bradarića, uz već starosjedioca Mateja Mitrovića. – Bradarić je pozvan jer za Sjevernu Irsku sigurno nećemo imati na raspolaganju Luku i Raketu i prilika je da damo više prostora igračima koji su manje igrali. Bradarić je jedini na poziciji zadnjeg veznog, dvije sezone jako dobro igra u Rijeci, koja postiže dobre rezultate – pojasnio je Čačić. Strinić bez samopouzdanja Pitali smo izbornika i zašto je preko noći s popisa izletio Ivan Strinić. – Strinić je, nažalost, jedan od igrača koji jako malo igraju (opet kontradikcija, još jedan podsjetnik na Roga, nap. a.). Protiv Finske je trebao igrati od početka, ali osjetio sam da nema samopouzdanja pa sam proširio konkurenciju i pozvao Leovca. Naravno da Strinić nije otpisan – kaže Čačić i potencira novo krizno žarište: – Pivarić me zabrinjava jer je dugo pauzirao, povratak mu ne ide glatko, traži formu. Možda i bolje da nije igrao u Splitu jer kod njega primjećujem zamor. Uglavnom, pozicija lijevoga braniča ostaje jedina neuralgična točka igre hrvatske reprezentacije. Neugledna zakrpa na odijelu od najkvalitetnijega štofa. Koga god Čačić izabrao... >>Tjednik Max! i sport Večernjeg lista pratite i na Facebooku! 