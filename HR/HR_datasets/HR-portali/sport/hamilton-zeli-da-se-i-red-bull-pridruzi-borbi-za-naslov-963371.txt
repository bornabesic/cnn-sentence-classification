Getty Images/Guliver Image LEWIS HAMILTON nada se da će se i Red Bull pridružiti borbi za naslov prvaka, nakon što su prve dvije utrke sezone prošle u znaku Mercedesa i Ferrarija.  Hamilton i Vettel prve su dvije utrke završili na prva dva mjesta, a Mercedesovi i Ferrarijevi vozači u kvalifikacijama su oba puta zauzeli prva dva reda, s uvjerljivom prednošću ispred Red Bulla koji je bio peti.  U promjenjivim uvjetima na početku VN Kine Red Bull je bio konkurentniji, a Max Verstappen probio se sa 16. mjesta na startu do pobjedničkog postolja s velikim zaostatkom za vodećim dvojcem.  "Dobro je kad imate i neku mlađu osobu oko sebe", rekao je Hamilton o Verstappenovom sjajnom proboju u Kini.  "Max je odradio fantastičan posao otkako je u ovom sportu i mislim da je pravi dašak svježega zraka za sve, zato i ima puno sljedbenika".  "Definitivno je bio u nekim sjajnim situacijama u određenim utrkama i zaista je iskoristio sve što je mogao, čak i više od toga, zbog čega je i proglašen vozačem dana. Iskreno, nadam se da će se Red Bull poboljšati tijekom sezone jer mislim da bi treći element u borbi za naslov borbu učinio još zanimljivijim", dodao je bivši prvak.   Iako su u Kini ostvarili prvo postolje ove sezone, Verstappen je svjestan da su brzinom i dalje daleko od Mercedesa i Ferrarija jer su u kvalifikacijama kasnili 1.3 sekunde, a u utrci 45 sekundi za Hamiltonom.  "Ferrari i Mercedes bi po čistoj brzini trebali s oba vozača biti ispred nas, tako da nas očekuje još puno napornoga rada kako bismo ih sustigli", rekao je Verstappen.   "Mislim da smo u ovom trenutku pomalo usamljeni jer su ispred nas prebrzi, a iza nas prespori bolidi. Kao što sam već rekao, naporno radimo kako bismo pokušali smanjiti zaostatak, ali to nije tako jednostavno", dodao je Max Verstappen.   Red Bull se nalazi na trećem mjestu u poretku s 37 bodova, 29 bodova iza vodećeg Mercedesa.