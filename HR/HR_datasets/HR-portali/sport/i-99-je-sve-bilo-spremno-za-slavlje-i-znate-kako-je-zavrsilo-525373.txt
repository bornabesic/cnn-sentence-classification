Franko Andrijašević morao je promijeniti tri najbolja hrvatska kluba da bi došao do naslova prvaka. Od Hajduka, preko Dinama pa sve do Rijeke putovao je Franko i tek u Kekovoj družini dočekao pravu priliku. I nije je propustio. Od prvoga dana na Rujevici vodi svoje suigrače prema naslovu kojeg će danas, uvjereni smo, potvrditi sa suzama u očima. - Silno smo motivirani, vjerujem da ćemo biti pravi i pobijediti, a onda skupa s navijačima slaviti naslov. Znamo koliko smo krvarili za to cijele sezone i sada ostaje još taj zadnji korak, no ne smije biti euforije - rekao je Franko za Novi list. A da ih ne ulovi euforija iz dana u dan se brine Matjaž Kek, no u klubu ima i ljudi kojima su scene iz 1999. i dalje svježe. - Znamo da nije gotovo i što nam ova utakmica nosi. Ivan Mance ukazao nam je na sve ono što se dogodilo 1999. godine. Tada je sve bilo unaprijed spremno za proslavu naslova prvaka, taj dan bio je praznik u gradu, svi su već bili na ulicama i slavili prvo mjesto. Na kraju se dogodilo to što se dogodilo. Kada čuješ te stvari, onda je jasno da moraš biti ozbiljan i pametan do kraja - priznaje Andrijašević. Nakon što je prošao Hajduk, Dinamo i Lokomotivu tek je u Rijeci ispunio sav svoj potencijal, a od toga najviše su profitirali Kek i njegova momčad. - Da mi je netko pričao prije sezone ili nekoliko godina da će se ovako nešto dogoditi, rekao bih da je lud - kaže Andrijašević. Cijeli razgovor s najboljim strijelcem Rijeke pročitajte na stranicama Novog lista.