Andres Iniesta i Xavi godinama su oduševljavali nogometne zaljubljenike svojim umijećem. Iako su svaki za sebe bili fenomenalni igrači, njih su dvojica činila veličanstven par kojem su rijetki mogli oduzeti loptu, a svoju su momčad toliko dobro razigravali da su ju učinili nepobjedivom. Taj je dvojac u paru osvojio sve što se osvojiti moglo, svijet je njima bio oduševljen i činilo se kako će proći puno godina dok se ne pojavi novi toliko moćan tandem. Zapravo, mnogima se učinilo nemoguće! No, on se brzo pojavio, a na Barcinu žalost igra u redovima njihova najvećeg sportskog rivala - madridskog Reala. Da, Toni Kroos i Luka Modrić postali su ono što su nekoć bili Iniesta i Xavi. - Real ima sreće što u momčadi ima dva takva virtuoza. Modrić i Kroos po meni čine najbolji dvojac u veznom redu u ovom trenutku. Volio bih jednog od njih vidjeti u Manchester Unitedu pokraj Pogbe, ali znam da je to nemoguće jer ih Real ne bi pustio, rekao je nedavno legendarni Paul Scholes. Kroos je u Real stigao 2014. godine, Modrić dvije godine prije, a kraljevskom klubu donijeli su brojne trofeje: bili su europski i svjetski prvaci, sada su napokon osvojili i španjolsko prvenstvo, a pred njima je uskoro još jedan veliki izazov - finale Lige prvaka protiv Juventusa! Upravo o ovom dvojcu zavisit će mnogo toga na susretu u Cardiffu jer oni diktiraju tempo, dirigiraju igrom, a na terenu se sjajno nadopunjavaju. - Kada bih mogao jednog igrača uzeti da igra sa mnom za Njemačku, to bi bio Luka Modrić, rekao je Kroos pa dodao: - Od prvog dana smo kliknuli. Modrić je sjajna osoba i vrhunski nogometaš. S njim je lako igrati. Mi smo ljudi koji slično razmišljaju, razumiju se na terenu, a opet smo različiti tipovi igrača. Zbog toga smo sjajan par jer se nadopunjavamo, zaključio je Nijemac. Osim što su s klubom osvojili pregršt trofeja, Kroos i Modrić dobili su mnoga individualna priznanja, uvrštava ih se u idealne momčadi španjolske lige, a odlično kotiraju i u svjetskim izborima. Zbog toga Florentino Perez, predsjednik kluba, može biti presretan što ih ima u momčadi. Kad se tome pridoda da ih vodi i savjetuje Zinedine Zidane, jedan od najboljih veznjaka svih vremena, jasno je da 'kraljevi' imaju dobitnu kombinaciju. A da sve ne bi ostalo samo na priči, imamo i video koji dokazuje i podržava ovu tezu. Upravo se ovih dana na društvenim mrežama pojavila kompilacija igara naših glavnih likova koju se svakako isplati pogledati. Neki od poteza ostavljaju bez daha. Uživajte!