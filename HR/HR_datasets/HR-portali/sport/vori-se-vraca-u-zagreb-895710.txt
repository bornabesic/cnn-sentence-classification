Foto: Hina  IGOR VORI u Zagrebu planira završiti karijeru. Bivši hrvatski reprezentativac ima aktualni ugovor s PSG-om do 2017. godine, a već od idućeg ljeta vratit će se u hrvatsku metropolu, doznaje Balkan-Handball.   Ova velika vijest stiže na dan kada je klub napustio Sandro Obranović, 23-godišnji lijevi vanjski koji odlazi na posudbu u Pick Szeged. Pomalo čudna odluka vodstva Zagreba s obzirom da je Obranović tijekom prošle sezone, barem do ozljede ramena, bio jedan od najboljih igrača.   Zagreb je u priopćenju naglasio kako će "Obranović u redovima drugog najboljeg mađarskog kluba tražiti povratak u staru formu".   Odlaze Zagrebovi "klinci", dolaze Slovenci   Osim Obranovića, podsjećamo, Zagreb su napustili Luka Stepančić koji je postao igrač PSG-a, Filip Ivić koji će braniti za Kielce, a prema Poljskoj će vjerojatno krenuti i Lovro Mihić koji ima ponudu Visle Plock.   Naravno, Vujović je već počeo s krpanjem momčadi pa bi tako od iduće sezone dres Zagreba trebali nositi Slovenci; golman Matevž Skok, lijevo krilo Darko Cingesar i desni vanjski David Miklavčić.