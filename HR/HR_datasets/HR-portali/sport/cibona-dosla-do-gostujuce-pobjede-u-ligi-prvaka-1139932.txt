Košarkaši Cibone u susretu su 11. kola skupine D FIBA-ine Lige prvaka kao gosti u Baru svladali Mornar sa 92-81 (13-23, 29-21, 24-13, 26-24). Samo tjedan dana nakon poraza od 35 razlike (57-92) protiv istog suparnika u istoj dvorani u ABA ligi, igrači Cibone ostvarili su pobjedu kojom su zadržali izglede za prolazak u drugi krug Lige prvaka. Početak utakmice nije dao nagovijestiti pobjedu hrvatskog predstavnika, Mornar je u drugoj četvrtini imao i 15 koševa prednosti (35-20), ali Cibona se do poluvremena uspjela približiti na dva razlike (44-42), a u trećoj četvrtini i preuzeti vodstvo koje potom nije ispuštala do kraja. Izvrstan je bio Scotty Reynolds sa 12 koševa i 17 asistencija, 17 poena dodao je Željko Šakić, a 14 Nik Slavica. Kod domaćih najefikasniji je bio Marko Mijović sa 16 ubačaja. Cibina je šesta na ljestvici skupine s omjerom pobjeda i poraza 4-7, dok je Mornar posljednji, osmi sa 2-9. U drugi krug plasirat će se prve četiri ekipe iz svake od pet skupine i još četiri najbolja peta sastava, a peto mjesto u ovoj skupini trenutačno drži belgijski Oostende, koji će u srijedu ugostiti talijanski Avellino, s omjerom 4-6. 