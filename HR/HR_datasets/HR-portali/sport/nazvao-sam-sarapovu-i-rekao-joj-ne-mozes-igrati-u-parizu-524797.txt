Odbijenica koju je Marija Šarapova dobila u Roland Garrosu podijelila je teniski svijet, a mogla bi utjecati i na odluku All England Cluba koji još ne zna hoće li Ruskinji dopustiti nastup na Wimbledonu i dati joj 'wild card' ili ne. S jedne strane, Šarapova je odradila suspenziju, uzimala je Meldonij koji dugo nije bio na zabranjenoj listi lijekova, priznala je pogrešku i odradila kaznu.  No pala je na dopingu i koji god izgovor imala, davati pozivnice igračici koja je bila u kazni, a ne tenisačicama koje se bore na terenu ili se vraćaju nakon ozljede, nema baš previše veze sa sportskim duhom i pravednošću. - Ja sam odlučio da Šarapova neće dobiti pozivnicu i znam da će mnogi biti razočarani. Ali ovo je moja odgovornost i stojim iza te odluke - rekao je predsjednik francuskog teniskog saveza Bernard Giudicelli (59). Ruskinja je izgubila od naše Mirjane Lučić-Baroni predavši joj meč u Rimu na turniru koji joj je, kao i Stutgart i Madrid, dao pozivnicu. Roland Garros je osvajala dvaput, a čak i ako se oporavi, ove godine se neće boriti za titulu. - Pozivnice dajemo igračicama koje se vraćaju nakon ozljeda, a ne dopinga. Žao mi je zbog Marije i njezinih navijača, oni će biti razočarani, ali moram zaštiti igru i visoke standarde. Roland Garros se bori protiv dopinga i bilo bi nezamislivo da sam odlučio drugačije. Zvao sam Šarapovu na telefon i to joj rekao - izjavio je Giudicelli. Šarapova se vratila na teren nakon 15-mjesečne suspenzije. Trenutno je 211. na svijetu i nema renking ni za kvalifikacije u Roland Garrosu. Nakon ove odbijenice, izvjesno je da će istim stopama krenuti i konzervativni All England Club te da Mašu nećemo gledati ni na Wimbledonu. Ne postoje temelji za kažnjavanje igračica nakon što su prošle sankcije, izjavio je prvi čovjek ženskog tenisa Steve Simon. - Šarapova je odradila kaznu i ne podržavam odluku da joj uskrate pozivnicu za Roland Garros - rekao je Simon. 