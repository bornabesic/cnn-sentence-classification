ŠPANJOLSKI i talijanski mediji raspisali su se o mogućem transferu Luke Modrića iz Real Madrida. Naime, nije tajna da hrvatskog veznjaka želi Milan, probuđeni velikan koji je i prije službenog početka prijelaznog roka potrošio 64 milijuna eura na tri pojačanja - Musacchija, Kessiea i Rodrigueza. Tu se novi kineski vlasnici ne planiraju zaustaviti, već žele dovesti i neku veliku svjetsku zvijezdu kako bi svima pokazali da se Milan vraća u vrh europskog nogometa.    Španjolski Don Balon, sklon senzacijama, tvrdi da je Real spreman prodati 31-godišnjeg Modrića za 50 milijuna eura, upravo zbog godina, a Milanu to nije problem platiti, dodaju talijanski mediji, ali i pitaju se koliko je pametno uložiti toliko novac u igrača koji će uskoro proslaviti 32. rođendan. Međutim, samo rijetki vjeruju da je i Modrić spreman napustiti Madrid i klub u kojem je već godinama jedan od glavnih igrača. Iako je zanimljivo da hrvatski veznjak na Instagramu prati Milan i često lajka objave slavnog kluba.   Ranije su Španjolci objavili da Modrića, koji je u pet godina u Madridu odigrao 212 utakmica za Real, želi i minhenski Bayern u kojem bi Hrvat ponovno surađivao s Carlom Ancelottijem.