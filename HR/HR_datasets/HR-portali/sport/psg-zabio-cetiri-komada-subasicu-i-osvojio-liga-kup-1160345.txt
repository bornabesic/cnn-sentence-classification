PSG je osvojio francuski Liga kup nakon što je u finalu u Lyonu svladao Monaco s 4:1. Parižane je u vodstvo doveo Draxler već u četvrtoj minuti, a nadu Monacu vratio Lemar u 27. Ipak, PSG je na poluvrijeme otišao s vodstvom nakon što je zabio Di Maria (44.). Sve dvojbe oko pobjednika riješio je Cavani koji je u nastavku zabio dva gola, u 54. i 90. minuti. Prvi vratar hrvatske reprezentacije Danijel Subašić branio je čitavu utakmicu za Monaco, ali je bio nemoćan kod svih golova. Draxler i Di Maria bili su sami pred njim, dok je Cavani mrežu tresao iz blizine. Subašić je sjajnu reakciju imao u prvom poluvremenu kada je Cavaniju obranio udarac petom iz blizine, a onda skinuo i odbijanac.  PSG je tako obranio naslov, a ovo je ukupno sedmi put da osvaja ovo natjecanje. >> Bilić pretrpio četvrti poraz zaredom, a Palace šokirao vodeći Chelsea! Rimski klubovi Lazio i Roma ostvarili su pobjede u subotnjim utakmicama 30. kola talijanskog nogometnog prvenstva, Lazio je kao gost svladao Sassuolo sa 2:1 (1:1), dok je Roma na domaćem terenu nadigrala Empoli sa 2:0 (1:0). U Reggio Emiliji poveo je domaćin preko Berardija (26-11m), ali su Immobile (42) i Consigli (83-ag) uspjeli donijeti preokret. Roma je do novih bodova stigla s dva gola Džeke (12, 56). S nova tri boda druga Roma je stigla do 68 bodova, odnosno pet manje od vodećeg Juventusa koji u nedjelju gostuje kod trećeg Napolija, koji ima 63 boda. Lazio je četvrti sa 60 bodova. Atletico bez Vrsaljka slavio protiv Malage Nogometaši madridskog Atletica izbili su na treće mjesto ljestvice španjolskog prvenstva 2:0 (1:0) pobjedom na gostovanju kod Malage u susretu 29. kola. Madrižani su do nova tri boda stigli golovima Kokea (26) i Filipea Luisa (74). Šime Vrsaljko zbog ozljede nije konkurirao za nastup u momčadi Atletica. Atletico sada ima 58 bodova, jedan više uz utakmicu više od četvrte Seville koja će u nedjelju ugostiti Sporting iz Gijona, a pet manje uz također utakmicu više od druge Barcelone, dok mu vodeći Real Madrid bježi sedam bodova uz dvije utakmice manje. Malaga je 16. sa 27 bodova. U ostalim subotnjim susretima 29. kola Eibar je kao gost svladao Villarreal sa 2:1, Athletic Bilbao je također kao gost svladao Osasunu sa 2:1, dok su Real Sociedad i Leganes igrali 1:1. (Hina)