POZNAT kao prvi Leteći Finac, Timo Mäkinen je bio poznat kao neustrašivi i nezaustavljivi relijaš koji je ostavio neizbrisiv trag u povijesti relija.  Nakon nekoliko relijaških godina na domaćem tlu Mäkinen je internacionalni debi imao 1962. godine u RAC Rally natjecanju s Minijem. Prva velika pobjeda dolazi 1964. godine u Tulip Rallyu, a potom osvaja brojne relije uključujući i Monte Carlo, sve u legendarnom Miniju. Tri godine zaredom osvaja i Reli 1000 jezera. 1975. godine osvaja RAC po treći put, ovaj put za upravljačem Ford Escorta RS1800.  Mäkinen je nastupao na WRC utrkama od 1973.g. do 1981. Ukupno je zabilježio 38 nastupa, 4 pobjede, dok je 7 puta završio na pobjedničkom podiju.  Poznat po svojim hat-trickovima, Mäkinen će ostati upamćen i po neustrašivosti. Posebno dojmljiv je događaj iz 1967. godine kada je pola dionice odveo s podignutim poklopcem motora. Iako je 12 km vozio na slijepo i uz osjetno veći otpor zraka na kraju je postigao treće vrijeme.   1994. godine se vraća na stazu u Miniju povodom 30. obljetnice pobjede u Monte Carlu, a 2010. ulazi u relijašku Kuću slavnih.