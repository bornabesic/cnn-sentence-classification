Kad je Ivajlo Petev izgovorio rečenicu "Ante Ćorić je došao do mene i rekao mi da ne želi igrati", nogometna javnost bila je šokirana ponašanjem mladoga igrača. Međutim, sam Ćorić kaže da Petev laže! - Ne znam zašto je Petev to rekao. Sad ispada da sam ja 'bad guy', a Petev, koji je to rekao, ispada pošten. A lagao je! - kaže Ante, dodavši kako ga je Petev na posljednjih nekoliko treninga stavljao na poziciju stopera! - Ne znam zašto je to radio, ali da, na treninzima sam igrao stopera. A znam da mogu igrati na svojoj poziciji - vjeruje Ćorić, misleći na mjesto polušpice, na kojem kod Peteva praktički uopće nije igrao. - U 24 od 25 utakmica igrao sam na lijevoj strani, samo jedno poluvrijeme proveo sam na svojoj poziciji - kaže Ćorić pa pojašnjava zašto nije igrao protiv Rijeke u subotu: - Bio sam ozlijeđen, imao sam problema s nogom. Nikad nisam rekao da neću igrati za Dinamo! Pogotovo ne da ne želim igrati derbi. Protiv Hajduka sam igrao pod temperaturom 40, sav sam gorio, pa kako onda ne bih želio igrati protiv Rijeke?! Zabili su mi nož u leđa, smatram da su me izdali, a to me posebno boli. Ovo je moj grad, Dinamo je moj klub i ne znam čime sam to zaslužio. Kako kaže 19-godišnji nogometaš, nije to prvi put da mu stavljaju riječi u usta. - Svojevremeno su me prozivali da sam rekao da želim otići iz Dinama, a ja to nikad nisam rekao. Nikad! Rekao sam samo da imam ponude, svjestan sam da imam ugovor s klubom, dinamovac sam, volim Dinamo... - u dahu je govorio Ćorić pa nastavio: - Nikad u životu nisam rekao jednu riječ protiv Dinama, protiv Peteva ili bilo kojeg drugog trenera. To nikad nije izašlo iz mojih usta! Mladić koji na balkonu stana ima iscrtan Dinamov grb, kaže, već danima pokušava sam sebi objasniti zašto mu to rade u njegovu klubu... - Ako sam im se zamjerio time što pozdravljam navijače, mogu samo reći da ću ih uvijek pozdravljati. Oni su naša snaga, oni putuju s nama od Fole Esch pa do Torina, uvijek nas bodre i ja ću ih uvijek pozdravljati. Ako je to moj grijeh, onda sam kriv - ističe Ćorić i dodaje: - Ne znam što reći, kažu mi neki da sam prepošten, da je možda u tome moj problem. Ali tako sam odgajan, drukčije ne znam. Teško mi je vjerovati da zbog toga mogu ispasti 'bad guy' u njihovim očima... Znam samo da sam za Dinamo uvijek spreman igrati, i s temperaturom, i uz bolove... Nikad mi to nije bilo problem. Što i kako dalje? Ante Ćorić na to pitanje nema pravi odgovor. - Ja ću i dalje raditi i trenirati kao što sam uvijek radio, ne znam drukčije. Ja sam igrač Dinama, samo to znam. I dalje ću raditi kao i dosad, to mi nitko ne može uzeti, bit ću pošten kao i uvijek - kazao je Ćorić pa zaključio priču: - Ne mogu razumijeti zašto netko izmišlja riječi koje nikad nisam rekao. Nije mi jasno zašto mi to rade... Uvijek sam močio Dinamov dres znojem do zadnje kapi i nema smisla da me prozivaju. Dinamovac sam od rođenja i tu sam pred svima čist!