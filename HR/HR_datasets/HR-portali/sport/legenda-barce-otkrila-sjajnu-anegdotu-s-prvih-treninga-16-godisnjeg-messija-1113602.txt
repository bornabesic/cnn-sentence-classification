Lionel Messi sinoć je još jednom oduševio nogometne zaljubljenike. Sjajni Argentinac postigao je protiv Celtica novi hat-trick, šesti u Ligi prvaka, i po tome je postao najbolji igrač u povijesti ovog elitnog nogometnog natjecanja. Isto tako, prvi je na ljestvici strijelaca u grupnoj fazi Lige prvaka, sinoć je došao do 50. pogotka. Argentinski čarobnjak tako nastavlja sa sjajnim igrama i obaranjima rekorda, a u ovom natjecanju zabija već 12 sezona zaredom. Zbog toga je ponovno glavno lice sportskih naslovnica, a njegovih početaka prisjetila se legenda Barce. Ludovic Giuly tri godine je proveo u katalonskom klubu i osvojio po dva prvenstva i dva kupa te jednu Ligu prvaka. Prepričao je sjajnu anegdotu s prvih treninga tada 16-godišnjeg Messija. – Imao je samo 16 godina, ali sve nas je uništavao na treninzima. Sjećam se da su ga svi tukli po cijelom tijelu kako bi izbjegli to da ispadnu smiješni, a on ništa nije govorio – kazao je Giuly pa nastavio: – On je samo ustao i nastavio igrati. Svaki njegov kontakt s loptom bio je opasan, bilo je to nevjerojatno. Znao bi proći kroz četvoricu i zabiti gol. Čak su i naši braniči bili nervozni kad bi ga vidjeli. Išli su na njega žestoko, ali on ih je uspio proći. Bio je izvanzemaljac, sve nas je "ubio" – zaključio je francuski nogometaš. 