U prvom susretu osmine finala španjolskog nogometnog Kupa Kralja Real Madrid je na Santiago Bernabeu pobijedio Sevillu 3-0 uz odličnu predstavu hrvatskog reprezentativca Luke Modrića. Pobjedu 'Kraljevskom klubu' koji je nastupio bez Cristiana Ronalda i Sergia Ramosa, donijeli su James Rodriguez (11, 44-11m) i Raphael Varane (29). Modrić je odigrao cijeli susret za Real, a u posljednjim trenucima prvog dijela izborio je kazneni udarac kojeg je James sigurno realizirao. Kapetana hrvatske reprezentacije u 15. minuti su samo centimetri dijelili od prekrasnog gola. Daniel Carvajal je ubacio s desne strane, a Modrić je sjajnim škaricama opalio sa 11 metara. Nažalost, lopta je završila pored gola. Mateo Kovačić nije nastupio zbog ozljede. Ovom pobjedom Real je produžio niz bez poraza na 38 utakmica u svim natjecanjima.  Uzvrat je 12. siječnja u Sevilli. REZULTATI: Real Madrid - Sevilla         3-0 Alcorcon (II) - Cordoba (II)  0-0 Real Sociedad - Villarreal    3-1 Igrano u utorak: Deportivo Coruna - Alaves     2-2 Las Palmas  - Atletico Madrid 0-2 Osasuna - Eibar               0-3 Valencia - Celta Vigo         1-4 U četvrtak: Athletic Bilbao - Barcelona 