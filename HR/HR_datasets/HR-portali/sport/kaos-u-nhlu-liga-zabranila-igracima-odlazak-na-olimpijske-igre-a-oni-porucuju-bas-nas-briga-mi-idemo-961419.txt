KAD netko spomene zimske Olimpijske igre, većini na pamet padnu Janičine zlatne medalje pa onda hokejaški turnir. Godinama je spektakularna borba za medalju na ledu najatraktivnija zimska olimpijska disciplina, a sudare Kanade, Češke, Rusije, Švedske i ostale zvijezdama natrpane reprezentacije gleda cijeli svijet.  No, na igrama u Pyeongchangu sljedeće zime neće biti najboljih svjetskih hokejaša. NHL je jednostavno rekao - ne može.  Vodstvo najjače hokejaške lige na svijetu odlučilo je u ponedjeljak da 2018. godine neće biti trotjedne pauze, kako bi igrači mogli nastupati za svoje zemlje te da liga neće podržati odlazak u Južnu Koreju. A, koliko igračima znači međusobno nadmetanje na manjem ledu i borba za olimpijsko odličje, ali i Svjetska prvenstva, dovoljno govori činjenica da godinama za svoje reprezentacije igraju potpuno besplatno i ne traže nikakve premije.  Kao jedan od glavnih razloga naveli su 13-satnu vremensku razliku Pyeongchanga i Sjeverne Amerike, pa hokejaški fanovi u SAD-u i Kanadi ne bi mogli gledati utakmice te česte ozljede hokejaša na olimpijskom turniru. Objavili su i nekakvu anketu prema kojoj se 73 posto Amerikanaca i 53 posto Kanađana protivi ligaškoj pauzi u veljači u vrijeme Igara.  Pravi razlog je, naravno, lova. Martketinški stručnjaci NHL-a izračunali su da od 1998. godine, otkad NHL šalje igrače na Igre, olimpijski turnir nije donio nikakvu promociju NHL-u. Televizijski rejtinzi su nepromijenjeni, a tijekom pauze bi i televizijske kuće, koje imaju ugovor s NHL-om, gubile golemi novac, a prava na prijenos utakmica s Igara nemaju. Ukratko, kad se crta povuče, šef lige Gary Bettman, zaključio je da se njemu to sve skupa ne - isplati.   Međunarodni olimpijski odbor za 2018. godinu odbio je pokriti sve troškove prijevoza i osiguranja NHL-ovih igrača, no uskočio je IIHF koji je ponudio na sebe preuzeti sve financijske obveze. To je malo zateklo Bettmana i društvo, no na kraju je ipak rekao da je za njega ta priča završila. NHL će se promovirati u Aziji  NHL svake godine radi na promociji svojeg sporta. Tako se nekoliko predsezonskih utakmica igra diljem svijeta, a nekoliko susreta regularne sezone igra se, primjerice, u Europi. Ligi se trenutačno širi na azijsko tržište pa će tako tijekom priprema za novu sezonu nekoliko momčadi gostovati u Kini i logično je bilo zaključiti da će Olimpijske igre 2018. u Pyeongchangu i 2022. u Pekingu biti idealna platforma za promociju hokeja i NHL-a.   Kao jedan od dodatnih argumenata je činjenica da se veliki broj igrača vrati u SAD s ozljedama, a neki su 'out' do kraja sezone.   Tako su se u Sočiju teško ozlijedili John Tavares, Henrik Zetterberg, Aleksandr Barkov i Tomas Kopecky. Zetterberg je odigrao samo dvije utakmice u playoffu za Detroit Red Wingse, no više nije mogao, a ostali se nisu vratili na led do kraja sezone.  Stradali su i Paul Martin, Fedor Tjutin i Mats Zuccarello, no to ne smeta NHLPA-i, udruzi profesionalnih igrača NHL lige. Dapače, bijesni su NHL-ovom odlukom.    "Mi, igrači, smo u šoku. Bilo koja cijena, koju bi NHL platio promjenama u rasporedu, mizerna je u usporedbi s onime što bi Olimpijske igre značile za promociju našeg sporta. Igrači su veliki domoljubi i nisu ovo lako primili. Upozoravamo, ovo je isključilo odluka NHL-a, a ne igrača", stoji u priopćenju NHLPA-e.  Neke od najvećih zvijezda NHL-a najavile su da će ići u Pyeongchang neovisno o mogućim sankcijama od strane klubova. Igrači su najavili da odlaze na Igre  "Ja ću sigurno igrati za Rusiju, pa nek svatko misli što hoće. Nije me briga za kaznu", rekao je Aleksandar Ovečkin, zvijezda Washington Capitalsa, a ostali igrači su se ubrzo poveli njegovim primjerom.  "Zbog ozljede nisam mogao igrati u Sočiju, tako za odlazim u Južnu Koreju. To su utakmice koje se igraju jednom u životu", rekao je fantastični Kanađanin Steven Stamkos, koji igra za Tampa Bay Lightning.  "Nije mi jasno kako to može biti problematično s marketinške strane? Pa mi, najbolji igrači na svijetu, dva tjedna igramo jedni protiv drugih u najjačim mogućim sastavima. Te utakmice gleda cijeli svijet. Ne znam nijednog igrača koji ne bi želio ići na Igre, a ima priliku", razočaran je i Erik Karlsson iz Ottawa Senatorsa.  Još se ne zna kakve bi bile potencijalne sankcije igračima koji će, unatoč odluci NHL-a, ipak otići igrati za svoje reprezentacije. A, prema svemu sudeći, bit će ih jako puno. Nitko ih ne može zatvoriti unutar SAD-a i zabraniti im odlazak. Neki američki novinari smatraju kako si je je ovim potezom NHL omogućio veliki adut u pregovaranju novog kolektivnog ugovora, nakon što postojeći istekne 2022. godine. Liga bi tako u novoj nagodbi mogla igračima ponuditi ponovno uvođenje olimpijske pauze u zamjenu za neke financijske olakšice.  Na kraju, od ovakve odluke najjače hokejaške lige na svijetu najviše će patiti navijači. I to ne Amerikanci i Kanađani, nego pola Europe i 150 milijuna Rusa, kojima je hokej nacionalni sport. No, za navijače izvan Sjeverne Amerike i hokej na globalnoj razini NHL očito previše ne mari.