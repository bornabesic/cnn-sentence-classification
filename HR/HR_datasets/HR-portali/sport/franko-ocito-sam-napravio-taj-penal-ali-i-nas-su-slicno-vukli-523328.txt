Moramo dignuti glavu i krenuti dalje. Očito sam napravio taj nespretni penal... Učinilo mi se da sam ga u zadnjoj sekundi pustio, ali eto, sudac je procijenio da je penal. Iako, i nas se na sličan način vuklo pa se nije ništa sudilo, rekao nam je Franko Andrijašević nakon poraza kod Lokomotive (1-0). Zbog potezanja za dres Alija Karimija u 91. minuti zaradio je žuti karton koji ga izbacuje iz konkurencije za Jadranski derbi protiv Hajduka sljedeći vikend na Rujevici. - Moramo biti pametni, izvući pouku iz svega ovoga i nastaviti dalje. Nažalost, dobio sam i taj treći žuti, nema me sljedeću utakmicu, ali očito je tako moralo biti - rekao je Franko i dodao: - Žao mi je što sam napravio taj penal, to je bila nespretna, nesvjesna reakcija... Možda je to bila ta jedna sekunda, moram vidjeti snimku, ne mogu ništa sa sigurnošću reći, činilo se da sam ga pustio... >>> [ANKETA/VIDEO] Je li to bio penal? Pogledajte kako su lokosi svladali Rijeku Prednost Rijeke pred Dinamom četiri kola prije kraja istopila se na pet bodova. - Idemo dalje, kiksali smo ovoga puta, ali pet bodova prednosti i dalje je tu, moramo ostati mirni i krenuti dalje. Moramo se izvući iz svega ovoga - rekao je Andrijašević. - Bilo je teško probiti njihovu obranu, pogotovo u završnici. Kad bi lopta i došla do boka, u završnici nas je bilo najviše po dvoje, možda nas je trebalo biti više, bili bismo opasniji... Ovako su sve to 'čistili', sve te naše pokušaje visokim loptama. Utakmica je, ukupno gledajući, bila loša, bezvezna, puna nabijanja s obje strane, ali na kraju je, nažalost, presudio taj jedan detalj - poručio je Andrijašević. - Moramo nastaviti svojim putem. Ovisimo samo o sebi, imamo još četiri utakmice, tu je pet bodova, i idemo korak po korak, kao i dosad. >>> Nije gotovo dok nije gotovo... Dinamo opet u utrci za naslov! - Znamo da nismo bili dobri, ne mora nam trener Kek ništa reći. Važno je da smo i dalje mirni, samouvjereni, svjesni da nismo bili na našoj razini. Neće ovo utjecati na naše samopouzdanje, nema nikakve panike u svlačionici, iako sigurno moramo razmisliti o svemu nakon ovog poraza, kojeg definitivno nismo očekivali. Nakon poraza u Zagrebu, Rijeka se okreće utakmici protiv Hajduka koji igra vrlo dobro u posljednje vrijeme. - Hajduk se dosta digao u zadnje vrijeme, pokazuje to i ovih 5-1 protiv Osijeka, ali na nama je samo da se dobro odmorimo od ovoga što se dogodilo, nastojat ćemo ovo što prije zaboraviti i od ponedjeljka se okrećemo pripremama za derbi na Rujevici. I znam samo da moramo biti puno, puno bolji nego protiv Lokomotive - zaključio je Andrijašević. >>> Kek: Ovo danas nije bilo dobro; Tokić: Sreća nas je pomazila... Strijelac pobjedničkog gola iz penala bio je Lovro Majer. - Posebna proslava? Neće biti ničega takvoga, idemo se dobro odmoriti i nastaviti dalje, u nove pobjede - rekao nam je Majer. Jeste li kod penala birali stranu ili gledali golmana? - Odmah sam odlučio gdje ću pucati, nisam se zamarao golmanom. Opalio sam najbolje što mogu i, eto, ušla je. Uvijek izaberem gdje ću pucati u tom trenutku. Ovaj put sam se dobro osjećao i zabio, što je najvažnije - rekao je. 