Holivudski scenarij dogodio se baš nadomak glamuroznoga Hollywooda, na kultnom Coliseumu, na kojemu je Hrvatska ostvarila jedno od svojih najvećih dostignuća ikada. Iako sraz s Meksikancima nije imao nikakvu natjecateljsku draž i ne nosi nikakve bodove, ovo što su Čačićevi izabranici demonstrirali u LA-u bila je zadivljujuća manifestacija snage, talenta, neustrašivosti i nogometne kreativnosti, na koju možemo samo biti ponosni. Utoliko više jer su na sceni bili uglavnom akteri iz toliko podcjenjivane Hrvatske lige, koji su donedavno skupljali sličice Modrića, Rakitića i Mandžukića, a sada su bez ikakvih kompleksa uskočili u njihove čizme i ostvarili izvedbu za pamćenje. Pobjeda Čopa, Jedvaja, Santinija i ostalih iz tog simpatičnog društva skupljenog zbrda-zdola nad favoriziranim Meksikancima ima jači odjek od svih naših pobjeda u kvalifikacijama za SP u Rusiji. Jer, trijumfi nad Islanđanima i Ukrajincima bili su nešto na što smo bili pripremljeni, tzv. ziceri, dok pothvat iz Kalifornije spada u rubriku vjerovali ili ne. Tražimo li poveznicu s nekim ranijim sličnim zaglušujućim detonacijama hrvatskog nogometnog talenta, sjetit ćemo se kako smo svojedobno s mladom reprezentacijom ‘razbucali’ Engleze u Londonu (generacija Kranjčara, Pranjića, Ljubojevića...), a u istu kategoriju spada i nedavna senzacionalna pobjeda nad favoriziranim Španjolcima u Burgosu. Sve su ovo nepobitni dokazi zastrašujuće koncentracije darovitosti, ali i natjecateljske obučenosti hrvatskih nogometaša. Oni su pripremljeni za sve situacije i nemaju kompleksa ni pred jednim suparnikom, nitko ih ne može impresionirati i zastrašiti. I zato, u predvečerje nastavka kvalifikacijskog ciklusa, dok iščekujemo sraz s Islanđanima, čudo iz Los Angelesa najbolje je što nam se moglo dogoditi. Naime, upravo smo dobili uvid da u Reykjavik spokojno i bez straha možemo poslati i ovu ‘kaznenu ekspediciju’ iz Hollywooda. Ti momci, koji su u velikom stilu osvjetlali obraz hrvatskog nogometa, naprosto nas ne mogu razočarati.