Dubrovački Jug CO i Mladost sa zagrebačkog kvalifikacijskog turnira, te riječko Primorje EB i Jadran sa splitskog probili su se do završnog natjecanja četiri najbolje momčadi u Hrvatskom kupu za vaterpoliste. U posljednjim dvobojima odigranim u nedjelju u Zagrebu Mladost je pobijedila Medveščak s 11:7, a splitski POŠK s čak 21-13 nadigrao Marsoniju. U Splitu je Mornar BS sa 10-4 svladao šibenski Solaris, a Primorje EB s 11:7 bilo bolje od Jadrana, ali je i prije bilo poznato da će te dvije momčadi igrati na završnom turniru. U Zagrebu je Jug CO završio natjecanje s maksimalnih 4-0, ispred Mladosti (3-1), POŠK-a (2-2), Medveščaka (1-3) i Marosnije (0-4). U Splitu je Primorje ostvarilo pobjede u sve tri utakmice (3-0), splitski Jadran je bio drugi (2-1), Mornar BS treći (1-2), a bez uspjeha je bio Solaris (0-3). Završni turnir hrvatskog Kupa bit će održan u Slavonskom Brodu 17. i 18. prosinca, a prvog dana će se u polufinalu sastati Jug CO - Jadran i Primorje EB - Mladost. Pobjednici će se 18. prosinca boriti za prvi trofej u ovoj sezoni. Prošlogodišnji naslov brani dubrovački Jug CO.