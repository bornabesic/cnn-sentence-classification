Igrači Istre uoči utakmice s Dinamom okrenuli su leđa treneru Mariju Totu te su u Zagreb doputovali odvojeno, a kako piše Regional Exspress, pulska momčad jučer je trenirala u Kranjčevićevoj, a igrači se još nisu susreli s Totom. Nakon što je u utorak normalno najavio utakmicu protiv Dinama Tot je kasnije saznao da su se igrači pobunili i upravi donijeli 22 potpisa kojima su dali do znanja da je trener izgubio njihovo povjerenje, prenosi 24sata i dodaje: Igrače je najviše zasmetalo što je trener na savjete iz vrhuške kluba uvodio mlađe igrače, što isprva nije htio i čak je zaprijetio da će otići, da bi promijenio mišljenje i sve više davao šansi mlađima, a kritizirao starije. Regional Express još dodaje kako je za četvrtak zakazan sastanak igrača s predsjednikom Michaelom Gloverom na kojem će se pokušati razriješiti novonastala situacija. Igrači će inzistirati na smjeni trenera Tota i distanciranju Seada Karaselimovića od struke i njegovo miješanje u svlačionicu.  