Foto: Getty Images/Guliver Image BRAZIL je pobjedom nad Paragvajem (3:0) četiri kola prije kraja kvalifikacija, postao prva reprezentacija koja je osigurala plasman na SP u Rusiji iduće godine. Philippe Coutinho postigao je prvi gol u 34., Neymar drugi u 63. i Marcelo treći u 86. minuti. Sva tri gola su krasna, ali Neymarov je remek-djelo za povijest. Primio je loptu duboko na svojoj polovici, 70 metara od suparničkog gola i vodeći loptu desnom nogom na lijevom boku, krenuo u luđački, nezaustavljivi sprint, kojim se, kao i driblingom u punom trku, otresao dvojice suparnika.Onda je skrenuo prema golu, pobjegao još dvojici Paragvajaca koji su mu išli u susret i s desetak metara iskosa opalio prema Silvinom golu, u kojem je lopta završila nakon što je očešala Riverosa. Gol je to i akcija vrijedna desetaka gledanja, koja prilično podsjeća na "najbolji gol u povijesti", kojim je Maradona okrunio čudesni slalom protiv Engleske u četvrtfinalu SP-a '86. Rezultati by SofaScore