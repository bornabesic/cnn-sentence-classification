Foto: Getty Images/Guliver Image NAKON burnih mjeseci i niza katastrofalnih rezultata, nizozemska reprezentacija dobila je novog izbornika.   Dick Advocaat danas je službeno imenovan izbornikom Nizozemske, objavio je u utorak Nizozemski nogometni savez.   Advocaat je trenutačno trener Fenerbahčea, s čije će klupe otići na kraju sezone, a treći put u karijeri preuzet će kormilo Nizozemske (1992.-1994. i 2002.-2004.). Pomoćnik će mu biti legendarni Rudd Gullit.   Njegov prethodnik na klupi Nizozemske koji je smijenjen zbog loših rezultata u kvalifikacijama za SP 2018. bio je Danny Blind.    Potpisao je ugovor do kraja kvalifikacija za SP u Rusiji, s opcijom produljenja do ljeta 2018. godine, ako izbori plasman na njega. Ne čeka ga lagan zadatak, s obzirom na to da je Nizozemska na četvrtom mjestu u kvalifikacijskoj skupini A, iza Bugarske, Švedske i Francuske.   Advocaat je u 70. godini postao najstariji izbornik u povijesti "Oranja", a dosad je vodio reprezentacije Srbije, Belgije, Južne Koreje, Rusije, Ujedinjenih Arapskih Emirata, a od klubova PSV, Glasgow Rangers, Borussiju Mönchengladbach i Sunderland.