Perspektivni mladi mačevalac, Petar Fileš, sa 112 bodova zasjeo je na tron juniorske rang-liste Međunarodne mačevalačke federacije (F.I.E.). Veliko postignuće, prvo mjesto na svjetskoj juniorskoj rang listi, uveličalo je 25. obljetnicu Hrvatskog mačevalačkog saveza kao člana Međunarodne mačevalačke federacije. No, za Petra je to tek još jedan korak naprijed jer letvicu je podigao vrlo visoko.  “San svakog sportaša je nastup na Olimpijskim igrama, pa tako i moj. Dat ću sve od sebe da tamo jednog dana predstavljam Hrvatsku.” – istaknuo je Petar.  Nacionalnoj se reprezentaciji pridružio u sezoni 2011/2012., čime počinje ostvarivati niz iznimnih nacionalnih i međunarodnih rezultata. Treniraju ga Darko Limov i Filip Škeljo. Disciplina u kojoj se, unutar mačevanja, Petar usavršava jest floret – jedna od tri, uz mač i sablju. Floret je specifičan po tome što je u njemu važeća površina jedino torzo, dok je u maču cijelo tijelo, a u sablji čitav gornji dio tijela.  Ovo je njegova posljednja juniorska sezona u sklopu koje će nastupiti na 2 Svjetska kupa te Europskom i Svjetskom prvenstvu u bugarskom Plovdivu. Paralelno s time, Petar se priprema i za Europsko prvenstvo u Tbilisiju te Svjetsko u Leipzigu, gdje će se okušati u seniorskoj konkurenciji. Strast prema mačevanju razvila se tijekom prvih treninga, a njime se aktivno bavi već 12 godina. Član je zagrebačkog mačevalačkog kluba Rapir te student Stručnog studija za kondicijsku pripremu sportaša na Kineziološkom fakultetu. Premda mačevanje u Hrvatskoj nije popularan sport kao u, primjerice, susjednoj nam Mađarskoj, sve je više i više zainteresiranih, a Petar ističe kako je upravo mačevanje jedan od najboljih sportova za razvoj psihomotoričkih sposobnosti. U mačevanju, kao i u ostalim borilačim sportovima, Petar navodi sparing kao ključan oblik treninga pa nerijetko odlazi i na pripreme u inozemstvo.  Petrovi su planovi za budućnost nastaviti obrazovanje kako bi, kao trener ili ambasador mačevanja, mogao prenositi znanje i iskustvo mlađim generacijama, a ujedno i promovirati sam sport u Hrvatskoj i šire. Aktivno govori engleski jezik, služi se i francuskim te ruskim, a u slobodno vrijeme voli zaigrati nogomet i pratiti sportska događanja, šetati psa i ispijati kave.