Rijeka je pred krunidbom, Dinamova vladavina pred padom! Nedjelja, 19 sati, kvarnerska „bombonijera“ koja će već sutra biti rasprodana. Jedna velika momčad i jedan strašan trener, Napoleon s Rujevice, koji je i nakon posljednje teške prepreke došao pred novinare savršeno hladan, miran, fokusiran.  - Ovo je sport, a u sportu si najbolji na kraju. Imamo pred sobom četiri dana pripreme, rekuperacije za Cibaliju koja ima dan više odmora. Učinit ćemo sve da igrače maksimalno pripremimo i fizički i psihički. Matematika je jasna. Trebamo još taj jedan korak i moj je savjet igračima: Ostati mirni, koncentrirani, fokusirani - rekao je Matjaž Kek i dodao: - Morat ćemo se maknuti u izolaciju. Rekao sam nakon Hajduka da moramo biti pametniji nego prije i protiv Slavena smo bili. Ne raditi budalaštine i spektakle, najbolji si kad je sve gotovo. Uz nas je i u Koprivnici bila armija navijača koji trpe i pate s nama, a došli smo zajedno do 85 bodova. Bilo je situacija ove sezone kad smo mogli biti pametniji kao što smo bili danas u prvom poluvremenu, ali razumijem igrače kroz što prolaze – rekao je Kek.  Prvi gol na utakmici u 14. minuti zabio je Franko Andrijašević  - Zaslužili smo, odigrali smo utakmicu da ne može bolje i slavili nakon toliko vremena u Koprivnici. Znamo da smo centimetar do cilja, ali ne znam... Nekako ne osjećamo tu euforiju. Kad dobijemo Cibaliju, možemo početi slaviti – rekao je najbolji Rijekin strijelac. Trener Slaven Belupa Kopić je rekao: - Rijeka je bila predobra, nijednom ove sezone nismo bili tako nemoćni. Jednostavno nam nije dala. 