Stadion nizozemskog nogometnog velikana Ajaxa, amsterdamska Arena uskoro će dobiti ime po legendarnom nogometašu Johanu Cruyffu koji je preminuo u četvrtak 24. ožujka, najavio je predsjednik Nizozemskog nogometnog saveza Michael van Praag. - Radujem se trenutku kada će se stadion zvat Johan Cruyff Arena. To je najbolje priznanje koje možemo ponuditi - poručio je Van Praag. Generalni direktor Ajaxa Edwin van der Sar je potvrdio kako postoji ideja o promjeni imena stadiona kojeg koriste 'Kopljanici'. - U ovom trenutku naše su misli s Cruyffovom obitelji, a uskoro ćemo razgovarati na koji ćemo mu način odati poštovanje - poručio je bivši vratar nizozemske vrste i Ajaxa, Juventusa, Fulhama i Manchester Uniteda. Arena je građena od 1994. do 1996. godine, a izgradnja je stajala 140 milijuna eura. Cruyff je preminuo u Barceloni okružen članovima obitelji, nakon teške borbe s rakom. Cruyffu je u listopadu prošle godine dijagnosticiran karcinom pluća, a još prije samo mjesec dana, prepun optimizma nakon liječničkog pregleda Nizozemac je izjavio kako se "osjeća kao da vodi 2-0 protiv raka." >> Van Basten: Cruyff mi je oduvijek bio idol; Stoičkov: Potpuno sam slomljen, toliko mi je dao...