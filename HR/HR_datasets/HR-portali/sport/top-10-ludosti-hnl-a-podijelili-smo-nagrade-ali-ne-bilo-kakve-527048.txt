Gotovo je, nema više hrvatskog klupskog nogometa za ovu sezonu. Ponovno vrlo živopisnu, s toliko posebnosti i bizarnih detalja da je zapravo činjenica što prvi put ni Hajduk ni Dinamo nisu osvojili neki od trofeja - najnormalnija. Rijeka je novi vladar hrvatskog nogometa, ali nisu Kup i prvenstvo jedine nagrade... Liga poput HNL-a, složit ćete se, zaslužuje i nagrade poput ovih koje su pred vama. Ispadi, bezobrazluci, neki novi pobjednici, neki koji nisu navikli gubiti, neki koju su sad već zabrinjavajuće naviknuti na to... Bilo je tu, kao i svake godine, svega i svačega. Bilo je, naravno, i pozitivnih detalja, među kojima je prvi to što se prekidom Dinamove dominacije vratila neizvjesnost u domaću ligu. Iako, ako je vjerovati jednom od naših viđenijih proroka, bit će to kratkog daha. - Svaka čast Rijeci, ali ovo ste gledali sad i više nikad - ispalio je nakon Rijekina osvajanja Kupa jedan čovjek kojeg sad već polako možemo nazvati i “maksimirska Baba Vanga”. Jedni su se na tu rečenicu nasmijali, drugi zgrozili, ali valjda nitko nije toliko lud da ovu najavu olako shvati. Jer, sjetit ćete se, najavljivao je isti taj čovjek da će Dinamo deset godina biti prvak, pa je bio 11. Najavljivao je da se zna gdje završavaju “cinkeri” poput Hrvoja Maleša, pa je isti taj Maleš završio u - svom vinogradu. I tako dalje, i tako dalje... Unatoč svakom pokušaju pozitivnoga gledanja na domaća ligaška zbivanja, HNL je i dalje liga u kojoj trener ode s klupe usred putovanja na europsko gostovanje, u kojoj igrači doslovno okrenu leđa treneru, u kojoj postoje navijači kojima bi i Arnold Schwarzenegger iz ranih dana bio dovoljno dobar za profesora engleskog... Liga je to u kojoj jedan trener brutalno izvrijeđa službenog spikera na vlastitom stadionu, a igrač prvaka “kupuje jogurte” fenjerašima. Ajmo na odmor! Utrčao je u šesnaesterac, branič Cibalije došao je gotovo metar od njega, a “modri” Alžirac pao je kao najbolji kaskader. Poletio je toliko uvjerljivo da sudac nije dvojio. Evo tebi, Hilale, penal... A evo ti i naša nagrada za glumca godine. Rekli bismo: “za nogometni Oscar”, ali bi nas mogli tužiti iz Akademije... Mario Gavranović zabio je dva gola u finalu Kupa, dovršio posao što se tiče nogometa, a u subotu će se - oženiti. Istoga dana pred oltar će i Marko Vešović, a tjedan dana poslije oženit će se i Josip Mišić te Dario Čanađija. Dečki daju sasvim novo značenje onoj “prvo zabiješ pa se ženiš”. Dobro, apsolutno stoji teorija koja kaže da je vjerojatno i bolje da ga nema, ali Davor Šuker konstantno uspijeva pronaći nove načine kako iritirati nogometnu javnost. Nije ga bilo na Euru U-17, nije uručio nagrade prvaku, a kad se nije pojavio ni na finalu Kupa, postalo je jasno da se Brend kocka i s ovo malo ugleda. I ne samo s tim... Dinamo će ove sezone opet biti prvak, i to s najmanje 15 bodova prednosti! Tako je zvučala rečenica koju je nakon onih ponižavajućih 0-4 protiv Dinama na Poljudu izgovorio trener Hajduka Marijan Pušnik. Rasplet je poznat, Dinamo je završio baš kao Pušnik - uvjerljivo poražen. Osim što ih zovu “navijačka skupina U-90”, navijači RNK Splita dobili su još jedan nadimak - Englezi! Transparent “We will back” nasmijao je sve osim možda poneke hrvatske političarke, ali to čak i nije najgore u cijeloj priči. Najgore je to što se u ovaj i ovakav Split neće vratiti baš nitko. Dosta je bilo farbanja, vrijeme je za treću ligu! Braća Žužul su došla do kraja svoga puta, klub koji je uporno pokušavao biti bolji i veći od Hajduka danas je u debelom minusu, a dugovi su - agrokorovski. Bez licencije, bez perspektive, a nema više čak ni Romana Obilinovića... Pet utakmica - jedan bod. To je učinak Petera Paculta, igračke legende austrijskog nogometa, na klupi Cibalije. Otišao je praktički i prije nego što se raspakirao. Cibaliju je spasio Bartolović, a on je barem stao u rečenicu s Maradonom - velik igrač, grozan trener. Slika igrača Istre koji stoje ispred vlastite klupe okrenuti leđima obišla je svijet, ali i zgrozila trenera Marija Tota. Cijela momčad se posvađala s njim pa su odlučili ovako izraziti nezadovoljstvo. Maštovito i - skandalozno. OK, frajer po kojem nagrada nosi ime i nije bio neko cvijeće, a Osijekova priča iznimno je pozitivna. Mađarski su vlasnici od Osijeka napravili ozbiljan klub koji ima cilj jednog dana biti - Rijeka. Dobro nam došli. Sjajan je igrač taj Marko Vešović, definitivno jedan od najboljih u ligi, ali više ćemo ga pamtiti po nepristojnosti.  - Rekao je da će nam za 100 kuna kupiti jogurta da se najedemo - ispričali su igrači Cibalije nakon ogleda s Rijekom. A nakon finala Kupa njegova djevojka je na Instagramu objavila fotografiju uplakanog Soudanija uz opis: “Plačiiii  govnooo!” A to je stvarno za plakati...