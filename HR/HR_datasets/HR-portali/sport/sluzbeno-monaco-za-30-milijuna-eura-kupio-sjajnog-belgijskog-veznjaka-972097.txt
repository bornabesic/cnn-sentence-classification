Foto: Getty Images/Guliver Image YOURI Tielemans (20) ovog ljeta trebao je biti jedna od zvijezda prijelaznog roka, ali prodan je prije nego što se ljeto uopće "zakuhalo". Sjajni mladi veznjak Anderlechta karijeru će nastaviti u Monacu koji ga je platio 25 milijuna eura, a belgijskom prvaku će isplatiti još pet milijuna kroz bonuse. Tielemansa su željeli brojni engleski klubovi, uključujući Manchester United i Chelsea, no Belgijac je odabrao Monaco jer nije želio sjediti na klupi. Tielemans je za prvu momčad Anderlechta debitirao sa 16 godina, a od tada je upisao 170 nastupa, uključujući one u Ligi prvaka i Europskoj ligi. Ove sezone u 53 nastupa postigao je 18 golova i pet asistencija. "Ovo je naš rekordni transfer. Youri mi je rekao da ne želi biti samo jedan od igrača u nekom od velikih engleskih klubova, nego da želi raditi s nekim trenerom koji ga vidi u prvoj momčadi. Zato je odabrao Monaco i mislim da je dobro odlučio", rekao je Anderlechtov sportski direktor Herman van Holsbeeck.