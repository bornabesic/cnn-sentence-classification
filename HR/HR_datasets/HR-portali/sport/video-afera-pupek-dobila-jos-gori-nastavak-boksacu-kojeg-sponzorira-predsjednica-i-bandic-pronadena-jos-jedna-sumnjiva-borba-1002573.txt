Čini se kako borba protiv Francuza nije bila jedina sumnjiva borba u kratkoj karijeri mladog boksača Pupeka. Meč mladog hrvatskog boksača, Luke Pupeka, održanog prošlog vikenda u zagrebačkom hotelu Westin, u kojem je svladao Jean-Michela Hamilcara i osvojio naslov mediteranskog WBC prvaka, podigao je puno prašine. Kako smo ranije pisali, veliki je broj boksača i stručnjaka koji smatraju da je meč za prvaka bio namješten, a veliki dio javnosti smatra kako ovaj meč nije smio biti prikazan na javnoj televiziji, HRT-u jer nema baš nikakvog značaja, odnosno, kako je mladi boksač dobio nezaslužen publicitet jer je sin poduzetnika i vlasnika “Auto Pupeka”, Marija Pupeka. Da stvar bude gora, meč je bio pod pokroviteljstvom predsjednice Kolinde Grabar-Kitarović i gradonačelnika Milana Bandića, što znači da su financijski u njemu sudjelovali i građani. Osim toga priča je i da se mladog Pupeka bezrazložno pogurava na štetu ostalih talentiranih boraca u Hrvatskoj koji su možda zaslužili priliku pojavljivanja na javnoj televiziji više od njega. Još u nedjelju su Gordan Jukić i Jakov Gospić, iskusni boksači, komentirali za Dnevno Pupekov nastup za naslov mediteranskog WBC prvaka i izrazili svoje sumnje o namještanju. Ivan Jukić o tome je rekao: “Neusporedivo više vrijedi njegov poraz, nego Pupekova pobjeda. Prisiljeni smo boksati vani, jer nam je to kruh od kojeg živimo, a u Hrvatskoj nas nitko ne doživljava. Nemamo potporu medija, sponzora niti lokalne zajednice. I onda nam još prirede ovakvu pljusku i to na nacionalnoj televiziji„. Jakov Gospić, hrvatski teškaš koji je boksao i protiv slavnog Dereka Chisore bio je još oštriji: “Pupek i Hrt su se popišali na boks. Mali će nastradati. Ako mu budu sređivali mečeve, prije ili kasnije morat će dokazati svoj renome protiv borca u meču koji nije dogovoren, a onda će mu takav otkinut glavu”. Sumnjiv meč iz 2015. godine No, čini se kako borba protiv Francuza nije bila jedina sumnjiva borba u kratkoj karijeri mladog boksača Pupeka. Fight Site doznaje kako postoji sumnjiva borba iz 2015. godine kada je Pupek boksao protiv BiH boksača Nikole Ivkovića. Fight Site doznaje kako je Ivković, inače nepoznati Banjolučanin, bio peti protivnik Pupeka u njegovoj profesionalnoj karijeri, a meč se odvio 31. listopada 2015. godine na Opatija Fight Nightu 6 u dvorani “Marino Cvetković”. U tom dvoboju Ivković je, prema mišljenju njegova tima, bio bolji borac, ali suca je procijenio kako je neriješeni ishod ispravnija odluka. Prava saga nastala je nakon borbe. Naime, Fight Site tvrdi kako je na Boxrecu, najpoznatijoj stranici za vođenje bokasčkih statistika kojom se služi čitav profesionalni boksački svijet, izašao podatak kako je zapravo Pupek pobjednik tog meča. Ivkovićev tim je nakon toga kontaktirao Boxrec za objašnjenje i ispravak, što je na kraju i ispravljeno, ali tek privremeno jer se rezultat uskoro opet promijenio na stranu Pupeka. Gordan Žorić, Ivkovićev trener, kazao je za Fight Site kako je njegov prijatelj Adnan Žilić slao žalbu u Englesku gdje se upisuju borbe i uz to je priložio nekoliko fotografija. Ishod je bio ispravljen u neriješeno, ali je nakon par dana vraćen u pobjedu Pupeka. Žorić i njegov tim su nakon toga bili ogorčeni i smaraju kako Pupek i njegov tim imaju jače veze i zato mogu raditi što požele, prenosi Fight Site. Zanimljivo, Žorić je također napomenuo kako će Pupek nastradati čim dobije ozbiljnog protivnika, ali napomenuo je kako protiv njega nema baš ništa. Ivković završio u amaterima zbog ove borbe Fight Site je razgovarao s Ivkovićem i tvrde kako mu je ovaj ishod u potpunosti uništio karijeru profesionalca i vratio ga u amatere. Ivkoviću je učinjena nepravda i onemogućeno mu je da to popravi, stoga se odlučio povući iz boksa. Borba s Pupekom bila mu je posljednja u profesionalnom svijetu boksa. Na snimci (1:00) u nastavku, kao i na naslovnoj slici, može se vidjeti kako je meč između Pupeka i Ivkovića zaista završio neodlučenim ishodom. Priča vodi do Goriana Kontaktiran je i Opatija Fight Club, promocija koja je organizirala Opatija FN 6, a oni su pak cijelu priču usmjerili na hrvatski savez profesionalnog boksa jer su oni prijavljivali ishod meča Boxrecu. Tu slijedi nova zanimljivost jer je osnivač saveza profesionalnog boksa u Hrvatskoj, Harry Gorian, čovjek koji stoji iza Zagreb Boxing Explosiona održanog u Westinu prošle subote na kojem je Pupek odboksao sumnjiv meč protiv Francuza Hamilcara. Harry Gorian je Pupekov promotor i čovjek koji ga je doveo do prilike za osvajanjem titule mediteranskog WBC prvaka. Gorian je bio taj koji je potpisao iscrpno priopćenje u kojem odbacuje sve optužbe za namještanje meča na Zagreb Explosionu. Nadalje, u priču se na koncu umješala i još jedna osoba, stanoviti Branko Vidmar. Iz Boxreca opravdavaju promjenu odluke iz neriješenog u pobjedu Pupeka, akcijama supervizora Branka Vidmara koji je promijenio rezultat zbog tvrdnji da je sudac morao prekinuti meč zbog učestalih upozorenja Ivkoviću, tvrdi Fight Site. Ono što je najzanimljivije u cijeloj priči jest to što Vidmar tvrdi kako on nije bio supervizor toga meča, štoviše, kako on nema nikakve veze s profesionalnim boksom još od 2000. godine. Čovjek se danas bavi pčelarstvom. Što se iz tog da zaključiti jest da je netko Vidmara prijavio kao supervizora bez njegova znanja i vjerojatno se koristio njegovim imenom za daljnje akcije. 