I bez doprinosa dvojice najboljih igrača (Žižić je virozan, a Šakić odveć iscrpljen), košarkaši Cibone u tvrdoj su utakmici pobijedili Šibenik (94:83). Bila im je to četvrta utakmica u šest dana, i treća pobjeda u tom razdoblju, a trener Damir Mulaomerović na novim bodovima zahvalio se kapetanu Roziću (22 koša), braničima Mariću (19 koševa) i Joksimoviću (17 koševa), razigravaču Marinelliju (16 koševa, 5 asista) ali i vrlo borbenom pričuvnom centru Gospiću (5 koševa, 7 skokova) uz čiji boravak na parketu je Cibona imala najveći plus u igri. - Bila nam je ovo četvrta utakmica u šest dana i zato smo teško došli do ovih bodova. No, dečki su pokazali da imaju karakter, a Ante Gospić je strpljivo čekao i dočekao svoju priliku i sa svojom energijom bio igrač prevage. Dakako, naš kapetan Rozić već neko vrijeme igra jako angažirano i dobro, a Marić je zabio pet trica, ali je i odigrao jako dobro u obrani. S obzirom da je Šiško igrao ispod svake kritike, u organizaciji igre morao sam se osloniti na Marinellija koji je taj posao jako dobro obavio, ali je i zabijao važne koševe. Moram spomenuti i Slavicu koji je izvrsno reagirao u posljednje tri minute. Zahvala i Žižiću kojem sam predložio da ostane u krevetu, no on je sam htio biti na klupi, ali nam pomoći nije mogao. Naš drugi lider Šakić je pak imao slab dan i on može puno, puno bolje od ovoga - analizirao je Cibonin trener Damir Mulaomerović. - Nismo krenuli kako smo trebali. Ova putovanja toliko nas izmaltretiraju pa pokušavamo naći ljude koji mogu energetski odgovoriti. Na kraju smo našli jednu čudnu kemiju odnosno petorku koja je rijetko igrala zajedno, ali se 'potukla' i tako smo odgovorili na sve probleme u igri. Neke stvari su danas bile jako čudne, no najbitnije da smo izvukli pozitivan rezultat - ustvrdio je da kapetan Marin Rozić zadovoljan što slijede dva slobodna dana, ali nezadovoljan što već 26. prosinca putuju u Bar na utakmicu s Mornarom. Šibenik takvih problema nema jer oni igraju samo jedno natjecanje, no trener Vladimir Anzulović nadao se boljoj predstavi svojih momaka, ponajprije defenzivno pa je kazao: - Mi jesmo najefikasnija momčad A-1 lige, no ni uz to si ne smijemo dozvoliti da primimo 55 koševa u drugom poluvremenu koje smo otvorili nedopustivo loše. Pali smo na polju individualne obrane. U Anzulovićev sastavu prednjačili su centar Halilović (30 koševa) i bivši cibos Siriščević (21 koš). I dok su cibosi kontrolirali završnicu susreta, košarkaši Zagreba odigrali su vrlo čudnu posljednju četvrtinu u kojoj su, na užas domaćih navijača, zabili samo tri koša (i to iz slobodnih bacanja) i izgubili od Osijeka (69:75). Ostali rezultati 11. kola A-1 lige: Zadar - Škrljevo 74:65, Jolly JBS - Hermes Analitica 100:59; Poredak: 1. Jolly 10-1, 2. Šibenik 9-3, 3. Cedevita 9-2, 4. Split 8-2, 5. Zadar 7-4, 6. Zagreb, 7. Osijek 7-4, 8. Cibona 7-3, 9. Zabok 3-8, 10. Zabok 3-8, 11. Alkar 3-8, 12. Gorica 2-9, 13. Kvarner 2-8, 14. Hermes 1-11 . 