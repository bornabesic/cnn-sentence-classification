MILAN BADELJ na ljeto gotovo sigurno napušta Fiorentinu, potvrdio je menadžer hrvatskog reprezentativca Dejan Joksimović za talijanske medije.   Prošlo ljeto ga nisu pustili, ali čini se kako će na koncu ove sezone hrvatski nogometni reprezentativac Milan Badelj gotovo sigurno napustiti Fiorentinu.   "Badelj je prošlog ljeta imao nekoliko sjajnih ponuda, ali ga klub nije želio prodati. Sada mu je ostala još godina dana ugovora i mislim da je vrijeme da ode iz Fiorentine. To je najbolje rješenje i za klub i za njega," poručio je Joksimović.  Nagađa se kako bi Fiorentina mogla tražiti između 10 i 12 milijuna eura.  "Badelj može igrati u bilo kojem talijanskom klubu, čak i u Juventusu, iako ne mislim da su oni zainteresirani", dodao je Joksimović.  Prošlog ljeta veliki interes za Badeljeve usluge pokazao je Milan, spominjala se i Roma, ali i nekoliko engleskih klubova.  "Nismo još dobili nijednu službenu ponudu, ali ima vremena. Možda Fiorentina ima više informacija," kazao je Joksimović.  Badelj je u Fiorentinu stigao 2014. iz redova njemačkog bundesligaša HSV-a za oko pet milijuna eura.