JOSE MOURINHO na korak je do još jednog trofeja u svojoj prvoj sezoni na klupi Manchester Uniteda. Pobjedom protiv Celte 1:0 u Španjolskoj i remijem sinoć na Old Traffordu Crveni vragovi izborili su finale Europske lige u kojem će igrati protiv Ajaxa.   "Trebali smo sve završiti u prvoj utakmici, ali nikada to ne napravimo. Nikada ne zabijemo dovoljno golova u usporedbi s prilikama koje stvorimo. Celta je pružila dobru utakmicu, sve je bilo otvoreno do zadnje sekunde. Dečki nisu odigrali savršeno, ali borili su se, dali su sve od sebe", rekao je Mourinho nakon utakmice.   Na pitanje o masovnoj tučnjavi igrača na travnjaku u završnici, u kojoj su isključena dvojica igrača, Mourinho je rekao da nije vidio incident.        "Nisam vidio incident. Utakmica je do kraja bila vrlo emotivna, Eric Bailly bio je naivan. Nisam vidio što se dogodilo, ali izgubili smo važnog igrača za finale", rekao je Portugalac.   Dok je davao intervju Mourinho još nije znao kako je završila druga utakmica polufinala, u kojoj je Lyon pobijedio Ajax 3:1, ali su Nizozemci prošli u finale zbog 4:1 pobjede iz prvog susreta.     "S kim igramo? Lyon? Koji je rezultat bio?" pitao je Mourinho koji je Ajax pobijedio već šest puta s drugim klubovima.   "To ništa ne znači. Bit će teško. Završili su prvenstvo ove sezone, imaju 12 dana za pripremu finala, nas čekaju još tri utakmice u Premierligi, a nemamo puno igrača".   Manchester United pobjedom u finalu izborio bi plasman u Ligu prvaka koju će teško osigurati kroz Premierligu.   "Bilo bi to sjajno. To je drugi najvažniji europski trofej, daje nam Ligu prvaka i trofej, a i europski Superkup u kolovozu. To je velika utakmica za nas", rekao je i priznao da bi bio i više nego sretan da uzme Europsku ligu u svojoj prvoj sezoni na Old Traffordu.   "Bila je tako teška sezona, bilo bi nevjerojatno da to ostvarimo".  Mourinho je Manchester preuzeo prošlog ljeta i odmah osvojio Community Shield (engleski superkup), a na početku ove godine podigao je i Liga kup.