Čak nema ni previše reakcija koliko se moglo očekivati nakon nedosuđenog jedanaesterca za Hajduk u dvoboju protiv Intera. Valjda se Hajdukovi navijači više ne mogu ni živcirati kada im utakmicu sudi Bruno Marić. Nevjerojatno je da daruvarski sudac nije vidio situaciju kada je Toma Bašić povučen. Ali možemo Mariću oprostiti i da je pogriješio, svi smo ljudi i svi griješimo, pa tako i nogometni suci. Nije Marić ni prvi ni posljednji. Ali, poznavajući povijest odnosa Bruna Marića te Hajduka i njegovih pristaša, postavlja se pitanje zbog čega on uopće sudi utakmice Splićanima. Svaka njegova greška, a bilo ih je, mjeri se puta deset ili sto, toga mora biti svjestan Marić, toga moraju biti svjesni oni koji su ga delegirali, toga moraju biti svjesni svi u HNS-u. Normalni ljudi, koji žele smirivanje stanja u hrvatskom nogometu, Marića bi preskočili kada su u pitanju Hajdukove utakmice, ne zbog toga što je on slab sudac, već zbog toga što je trenutačna situacija takva da je njegovo delegiranje bijelima postalo simbol svega lošeg u našem nogometu. Ovako je Marić, nakon što je spoznao pogrešku, a o tome su ga obavijestili brojni pozivi u poluvremenu, u drugom dijelu natezao za Hajduk, nadao se nekakvom padu u šesnaestercu... Iz jedne greške ušao je u drugu. I dalje ne možemo shvatiti zbog čega sam Marić ne traži da ga se preskoči kada je Hajduk u pitanju jer očito mu ne ide. U Hajduku su svjesni slabosti momčadi, to vidi svatko, ali to ne znači da ne treba naglasiti Marićevo loše suđenje. – Nisam stručan za komentiranje igre, ali vjerujem da smo mogli igrati bolje pa pobijediti usprkos suđenju. Ali želim natjecanje u kojem ne moraš biti bolji dva ili tri gola da bi se nadoknadila sudačka krađa. Za takav hrvatski nogomet Hajduk će se boriti zajedno sa svima koji žele pošten nogomet. Svi koji dijele takve vrijednosti naši su suborci i prijatelji, neovisno koji dres ili šal nosili. Čeka nas teška borba u kojoj ćemo sigurno pobijediti. Očistit ćemo hrvatski nogomet, vjerujem da je ovo zadnja sezona koja se igra u ovakvim uvjetima, u kojima nečasni ljudi diktiraju pravila igre. Hajduk ne zanima mjesto u izvršnom odboru HNS-a, dogovori o igračkim i trenerskim mjestima u reprezentaciji i slična trgovina s ljudima koji upropaštavaju hrvatski nogomet. Želimo hrvatski nogomet u kojem će se i izbornik, i igrači u reprezentaciji, i suci i pobjednici utakmica određivati na temelju kvalitete, a ne na temelju podobnosti ili nečijeg interesa. Ovo nije alibi. Svjesni smo da Hajduk može i mora puno bolje. Ali za razvoj Hajduka, kao i svakog drugog kluba koji želi pošten i čist nogomet, nužna je i promjena u HNS-u – poručio je Hajdukov važni član Nadzornog odbora Ante Šalinović. 