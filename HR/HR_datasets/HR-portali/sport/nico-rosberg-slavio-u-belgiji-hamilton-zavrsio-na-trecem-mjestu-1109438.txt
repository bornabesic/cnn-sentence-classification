Njemački vozač Nico Rosberg (Mercedes) pobjednik je utrke Velike nagrade Belgije u formuli 1 koja se danas vozila na stazi Spa-Francorchamps, a u kojoj je Nijemac vodio od početka do kraja. Svojom šestom pobjedom u ovoj sezoni, a 20. u karijeri, ujedno i prvom u Belgiji, Rosberg smanjio zaostatak u ukupnom redoslijedu za momčadskim kolegom Lewisom Hamiltonom na devet bodova. Hamilton je utrku završio na trećem mjestu, iako je zbog kazne morao startati iz posljednjeg reda. - Ovo je bio odličan vikend i jako sam sretan. Čestitke i Lewisu jer je bio impresivan. Sjajno je slaviti na ovoj legendarnoj stazi - rekao je Rosberg. Između dvojice vozača Mercedesa smjestio se Australac Daniel Ricciardo u Red Bullu. Utrku je obilježilo i izlijetanje vozača Renaulta Kevina Magnussena koji je u punoj brzini udario u zaštitnu ogradu. Danski je vozač odvezen u bolnicu s ozlijeđenim gležnjem, a s obzirom na to kako je njegov bolid izgledao, prošao je jako dobro. Već sljedeće nedjelje na rasporedu je 14. od 21 utrke u ovogodišnjem kalendaru Svjetskog prvenstva formule 1, a vozit će se na stazi u Monzi za Veliku nagradu Italije. Poredak VN Belgije: 1. Nico Rosberg 2. Daniel Ricciardo 3. Lewis Hamilton 4. Nico Hulkenberg 5. Sergio Perez 6. Sebastian Vettel 7. Fernando Alonso 8. Valtteri Bottas 9. Kimi Raikkonen 10. Felipe Massa Ukupni poredak: 1. Hamilton 232 2. Rosberg 223 3. Ricciardo 151 4. Vettel 128 5. Raikkonen 124