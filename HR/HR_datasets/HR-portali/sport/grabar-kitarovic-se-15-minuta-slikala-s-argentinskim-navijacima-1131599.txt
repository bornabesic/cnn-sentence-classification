Osim što se pojavila u dresu hrvatske rukometne reprezentacije sa svojim imenom na leđima, hrvatska predsjednica Kolinda Grabar-Kitarović sinoć je i povukla još nekoliko neuobičajenih poteza za državnika najvišeg ranga. Na vlastiti zahtjev obišla je sve članove argentinske reprezentacije i čestitala im, a potom se oko 15 minuta slikala s argentinskim navijačima. – S obzirom na to da je izbornik Argentine Daniel Oršanić podrijetlom Hrvat, ipak je i jedna komponenta Hrvatske pobijedila. Što se pak tiče njihovih navijača, oni su me oduševili svojim navijanjem, nisu posustajali niti u jednom trenutku. Osim toga, ti ljudi bili su oduševljeni Zagrebom i načinom na koji ih je Hrvatska primila. Predsjednica je u zagrebačkoj Areni pratila oba meča. Je li to bio napor za nju? – Nije mi bilo lako sjediti jer imam ozljedu ramena koja me doista muči, pa kada je nama teško navijati, mogu misliti kako li je tek našim dečkima igrati po nekoliko sati. Šefica države nije smatrala nužnim da tješi naše igrače? – Zašto bih ih tješila kada su postigli veliki rezultat, pa drugi su na svijetu. Pričala sam s mamom i tatom Čilić, ali i s Marinom koji je bio dobro raspoložen. Pa odigrao je sjajan meč, nema za čim žaliti. S obzirom na to da je na posljednji dan finala došla u dresu rukometne reprezentacije, koja je u istoj dvorani izgubila finale Svjetskog prvenstva od Francuske, nije li predsjednica s time zacoprala i tenisače? – bilo je jedno od novinarskih pitanja. – To je sport i nijanse odlučuju jeste li prvi ili drugi. Pitanje je samo jeste li u tom trenutku imali dovoljno sreće i živaca.