Prije godinu dana okupila se grupa bivših igrača splitskog Jadrana, u namjeri da do stotog rođendana kluba, koji će se proslaviti 2020. godine, vrate klub na vrh hrvatskog vaterpola. Predstavili su vjerojatno najveće moguće pojačanje stručnog stožera, svog nekadašnjeg igrača, vjerojatno i najvećeg trenera u povijesti vaterpola Ratka Rudića.  - Ovo je veliki događaj ne samo za Jadran, nego i za cijeli splitski sport, Ratko Rudić prihvatio je naš poziv i ostao član IO Jadrana i šef stručnog stožera. Vjerujem da ga ne treba posebno predstavljati, ja ću samo reći da je ponikao u našem klubu, u kojem je odigrao sedam godina, i sad nam se vraća. Ne krijemo ambicije, želja nam je da klub na 100. rođendan vratimo na vrh hrvatskog vaterpola, a Ratko će nam pomoći da to i ostvarimo - kazao je predsjednik kluba Albert Pavlović. Ratko Rudić otkrio je kako je nakon epizode u Brazilu i završetka OI namjeravao u mirovinu, no privukao ga je projekt svog bivšeg kluba s oduševljenjem.  - Ovo je projekt koji ima potencijal, pogotovo mi je drago da su se organizacije prihvatili bivši igrači. Jadran je na jako dobrom putu, ovo me sve skupa podsjeća na 2004. godinu, kada je i HVS krenuo sličnim putem. Vjerujem u ovaj projekt jer poznajem ljude, kao što sam tada vjerovao u Savez, i s velikim zadovoljstvom ulazim u ovaj projekt - kazao je Rudić i dodao: - Naš posao kreće u dva smjera, prvi je konsolidacija kluba, kako same organizacije, tako i infrastrukture, prije svega natkrivanja bazena da bi se stvorila mogućnost rada s mladima tokom dužeg razdoblja, te oslanjanja na vlastiti igrač kadar, što daje stabilnost na duže staze. Drugi smjer je rezultat, za tri godine slavimo jubilej i nastojat ćemo se i stručno, i igrački, i financijski pojačati da dođemo do tog cilja. Ja nisam za polovične, nego samo za najviše ciljeve, kako u Hrvatskoj , tako i u Europi, inače ne bih ni sudjelovao u projektu. Ovdje se jako dobro osjećam, ovdje sam proveo mladost, ja sam produkt splitske škole vaterpola, i poslije obilaska svijeta vratio sam se jer osjećam obavezu da im pomognem.  Rudić je priznao da ga nije privukao samo projekt.  - Bila je to i emotivna odluka, prva ljubav se pamti zauvijek. Već duže vrijeme smo u kontaktu, ljudi u klubu znaju koliko mi klub znači. Za sada neću živjeti u Splitu, ali svojim iskustvom, znanjem, kontaktima mogu puno pomoći. Jadran je jedna od rijetkih priča u Hrvatskoj koji ima takav potencijal, jer je Jadran brend i u Hrvatskoj, ali i šire. Split je kad je u pitanju vaterpolo, ali i ostali sportovi, svjetsko čudo - rekao je Rudić. Prvi čovjek kluba Albert Pavlović kazao je kako je prva godina rada za njima, godina u kojoj u dijelom stabilizirali financije, a dovođenje Ratka Rudića, koji bi trebao biti arhitekta struke, ljestvica je dodatno podignuta.  - Krenuli smo od rada s najmlađima, za rezultat će nam trebati izdašnija financijska sredstva. Kada je prije četrdeset godina napravljen Poljud, to je bio dovoljan kapacitet za sve klubove, danas više nije, danas svaki gradić ima bazen u kome se može trenirati. Mi smo jedini grad u kome klubovi nemaju svoje bazene, ostali imaju deset puta bolje uvjete. U ljetnom razdoblju vidi se napredak kad djeca treniraju redovito, ali na zimu, kad imate jednu, dvije pruge po klubu, ne može se raditi. Očekujemo pomoć grada Splita, uz malo ulaganja bazen se može natkriti i omogućiti normalan rad i zimi. Prošle sezone u Jadran se vratio Mile Smodlaka, koji je vodio seniorsku momčad. On je odradio svoju dionicu, sada će preuzeti mlađe kategorije, a prvi kandidat za upražnjeno mjesto bit će Ivan Asić. Jadranaši namjeravaju vratiti i bivše igrače Šetku i Pavića... - Mi bismo voljeli ostvariti ambicije s našim igračima, s igračima iz splitskog bazena, baš kao što je okosnicu momčadi u najvećim uspjesima činila većina domaćih igrača. Šetka je Jadranovo srce, o Paviću ne treba trošiti riječi..., no za sada na tu temu ne možemo više reći - zaključio je predsjednik Jadrana.  