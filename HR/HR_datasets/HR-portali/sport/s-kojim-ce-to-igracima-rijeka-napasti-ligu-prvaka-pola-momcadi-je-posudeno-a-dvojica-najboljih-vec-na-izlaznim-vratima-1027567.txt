Sve u svemu, bit će to još jedno pakleno ljeto za slovenskog trenera, ali to je nogomet i mora biti izazova, a Kek je pokazao da se jako dobro nosi s neugodnim iznenađenjima i nepredvidivim izazovima. Rijeka je došla do svojeg prvog i dugoočekivanog naslova prvaka Hrvatske, slavlje vjerojatno još uvijek traje, a Hrvatska će nakon dugo vremena imati novog predstavnika u Ligi prvaka, odnosno, Hrvatsku neće predstavljati Dinamo. Rijekin put do skupine Lige prvaka već smo opisali i on nije baš lagan. No, mogao bi biti još i teži ako se uzme u obzir da je Kek prošle sezone morao ‘ad hoc’ slagati momčad od postojećeg, skormnog, kadra i uz tek pokoje pojačanje. Problem nastaje baš u tim pojačanjima jer je veliki dio nogometaša Rijeke koji su osvojili naslov zapravo u vlasništvu drugih klubova, odnosno, oni su posuđeni Rijeci. Stoga, nameće se pitanje s kojim će to igračima Rijeka napasti Ligu prvaka. Ove zime ostali su bez najboljeg braniča Mateja Mitrovića, a da nije otišao on, vjerojatno bi otišao Franko Andrijašević. Dakle, baš bi novi hrvatski reprezentativac i najbolji igrač HNL-a mogao ovoga ljeta otići iz Rijeke. Interesa za Frankom ne nedostaje, ranije su ga tražili Kinezi, a svi znamo da oni daju izdašne ponude, ali Andrijaševića traži i jedan belgijski klub koji navnodno nudi oko četiri milijuna eura. Opet, nije Franko jedina zvijezda Kekove momčadi. Kapetan Filip Bradarić bio je velika želja Fiorentine prošle zime, a otkako je u reprezentaciji narasla mu je i vrijednost pa bi Rijeka na njemu mogla zaraditi možda i više nego na Franku. Ipak, za sada nema ponuda pa Kek može odahnuti. No, problem stvaraju posuđeni igrači, a njih je previše. Stefan Ristovski i Marko Vešović, dvojac koji je ove sezone odigrao možda i glavnu ulogu u Kekovim taktičkim zamislima, zapravo je na posudbi iz  Spezije, kluba u vlasništvu Gabrielea Volpija. Stoga ostaje pitanje tko će imati prednost kod kupnje, Rijeka ili neki strani klub koji možda može dati izdašniju ponudu. Nadalje, Josip Elez, Dario Župarić i Roman Bezjak također nisu igrači Rijeke. Elez je na posudbi iz Lazija, ali vjerojatno će ostati i sljedeću sezonu u Rijeci, a Župarić je na posudbi iz Pescare, a trebao bi ostati do 2018. jer je posuđen zimus na godinu dana. Bezjak se nije snašao u Darmstadtu pa je posuđen nazad u Rijeku, a tek treba vidjeti hoće li Kek pokušati vratiti Slovenca ili će tražiti novo riješenje u napadu. I tu dolazimo do onog najvažnijeg, Kek ovoga ljeta mora pronaći načina da proširi kadar. Naime, ove sezone Slovenac je vodio bitku uglavnom na jednom polju, onom u HNL-u, hrvatski kup ne može se računati kao neko izazovno natjecanje jer se igra rijetko i obično se u ranijim fazama forsira B momčad. Dakle, Kek je kroz čitavu sezonu koristio svega 13-14 igrača, a na kraju sezone se to itekako osjetilo kada su mu je ritam u momčadi drastično pao zbog akumuliranog umora igrača. No, problem je što Rijeka nema tako velik budžet za pojačanja, ali Kek se pokazao kao izrazito pronicljiv trgovac i rijetko kada je, zapravo, do sada nije, kupovao ‘škart’ robu kao što to Dinamo zna raditi. Svako pojačanje Rijeke ima svoje mjesto u momčadi i što je važnije, ima svoju ulogu u Kekovoj taktici. Čak ne mora biti riječ o nekom proslavljenom bivšem reprezentativcu s viškom kilograma ili kakvoj mladoj nadi iranskog nogometa, Kek pametno bira igrače prema njihovim najjačim karakteristikama bez obzira na to što su možda u nekim drugim segmentima među najgorima u sastavu. Kek mora ojačati obranu jer mu kronično nedostaje stopera. Isto tako nema nikoga osim Zute na lijevoj strani, a nije baš gužva ni u špici. Jasno je da im treba pravi ‘paker’ za Ligu prvaka, priča s Nikicom Jelavićem nije uspjela prošle zime, a pitanje je hoće li ovoga ljeta krenuti po njega ili nekog igrača njegova kalibra. Pojačanje za Rijeku trebao bi biti Marin Tomasov koji se vraća s posudbe iz Al Nassra. Saudijci imaju pravo otkupiti njegov ugovor na kraju sezone, ali pitanje je hoće li to napraviti. Sve u svemu, bit će to još jedno pakleno ljeto za slovenskog trenera, ali to je nogomet i mora biti izazova, a Kek je pokazao da se jako dobro nosi s neugodnim iznenađenjima i nepredvidivim izazovima.