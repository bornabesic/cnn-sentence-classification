Gotovo dvije godine, točno 640 dana, Crvena zvezda bila je najbolja momčad u Srbiji. Još prije četiri kola prednost pred Partizanom iznosila je velikih šest bodova uz 25 pobjeda i jedan poraz nakon 30 prvenstvenih utakmica. A onda se sve okrenulo naglavačke, piše Max! U iduća četiri kola dogodila su se dva poraza, prednost se istopila u tri boda zaostatka samo tri utakmice prije završetka sezone. Trener Miodrag Božović je odstupio, a u klubu je zavladao kaos. Crno-bijeli dio Beograda likuje, a navijači Partizana zlobno komentiraju kako je Crvenoj zvezdi uspjelo nemoguće – da izgubi namještenu titulu! Aludiraju pritom na naklonost koju crveno-bijeli uživaju od najmoćnijeg čovjeka Srbije, a nekoć i pripadnika Delija, Aleksandra Vučića. Uostalom, prije dva ljeta je po Božovića u Podgoricu poslan službeni zrakoplov srpske vlade. Predsjednik Crvene zvezde Zvezdan Terzić nakon izvjesnog gubitka titule udara gdje stigne: – Lopovima neću čestitati – poručio je Terzić nimalo diplomatski misleći pritom na eventualno Partizanovo osvajanje titule. Pritom je Terzić, međutim, zanemario kako se zbog “lopovluka”, odnosno sumnje da je od transfera trojice nogometaša (od kojih je jedan bio Branislav Ivanović), za vrijeme dok je bio čelnik OFK Beograda, sebi priskrbio četiri milijuna eura, našao na Interpolovoj potjernici i kako i danas traje suđenje u tome slučaju. Također, čelni čovjek nogometnog saveza više nije Partizanov čovjek Tomislav Karadžić, već Slaviša Kokeza koji je na to mjesto došao iz fotelje potpredsjednika Crvene zvezde. Dug od 52 milijuna eura Rastrgana između slavne prošlosti, kaotične sadašnjosti i neizvjesne budućnosti, Crvena zvezda danas je sjena nekoć velikog kluba, iako iza sebe ima moćnog sponzora kakav je ruski Gazsprom koji godišnje na račun kluba uplati četiri milijuna eura bez bonusa. No to je nedovoljno da bi se sanirale tekuće obveze. Idealan primjer situacije u kojoj se klub nalazi je slučaj Luke Jovića. Naime, 70 posto prava na vunderkinda i “najboljeg napadača Crvene zvezde poslije Darka Pančeva” prodana su menadžeru Piniju Zahaviju (službeno Apollonu iz Limassola u kojem Zahavi ima vlasnički udio) za samo 1,4 milijuna eura. Prema Transfermarktu, Apollon, za koji Jović nikada nije odigrao ni minute, na transferu je Jovića potom uprihodio sedam milijuna eura. Nekadašnja moć je izblijedjela. Danas Crvena zvezda ne može unovčiti čak ni činjenicu kako je U20 reprezentacija Srbije svjetski prvak. Posljednji impresivniji transfer, ujedno i najveći u posljednjih deset godina, onaj je Marka Grujića u Liverpool za sedam milijuna eura. Unatoč dugu od 52 milijuna eura, za koji sadašnja uprava tvrdi kako ga je prepolovila, Crvena zvezda je klub bez strategije. Uostalom, u klub je došlo čak 17 novih igrača u jednoj godini! Godinu prije njih još više – 20! Posljedice takve politike dovođenja nogometaša “na kilograme” itekako se vide. Nekada europski velikan posljednji je put u skupnoj fazi nekog europskog natjecanja igrao još u sezoni 2007./2008. Ljetos su bili nadomak tome, no u 3. rundi kvalifikacija za Ligu prvaka, nakon produžetaka pali su od bugarskog Ludogoreca. Ni kod kuće nije ništa bolje, u posljednjih 25 godina Crvena zvezda je osvojila samo osam naslova prvaka. Preostalih 15 pripalo je Partizanu. Nakon još jedne sezone za zaborav po tko zna koji po redu najavljen je novi početak. Legenda kluba Boško Đurovski je vatrogasno rješenje za idućih mjesec dana. A onda? I idućem će treneru visjeti mač nad glavom. Dovoljno je reći kako je u posljednjih deset godina najtrofejniji srpski klub čak u 16 navrata mijenjao trenere. Čak je i Zdravko Mamić, koji je između ostalog slavan i po sječi trenerskih glava u Dinamu, bio suzdržaniji. Skinuo je tri trenerska skalpa manje. Žal za Lalatovićem Koliko ima istine u tome da je Crvena zvezda kontaktirala trenera Rijeke Matjaža Keka, je li u pitanju spin i posljednji pokušaj da se potkopaju šampionske ambicije na Rujevici ili je Terzić imenovao slovenskog trenera u pokušaju da kupi vrijeme na čelu Crvene zvezde, vjerojatno se nikada neće saznati. Osim ako idućeg ljeta Kek zaista ne prihvati veliki izazov i ne preseli se u Beograd. Navijači protiv Keka u Zvezdi nemaju ništa protiv. Naprotiv. U jednoj online anketi na pitanje koga želite za trenera iduće sezone, Matjaž Kek osvojio je 20 posto glasova, samo je nekadašnji kapetan i bivši Srnin suigrač u Šahtaru Nenad Lalatović dobio neznatno više, 22 posto.