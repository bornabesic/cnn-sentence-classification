Izazov srebrnog olimpijskog veslača Damira Martina, prvi je prihvatio brončani olimpijski boksač Filip Hrgović, inače i njegov osobni prijatelj, pa je sve u prošlo u prijateljskom tonu. Štoviše, domaćin Martin bio je odveć popustljiv, pa je na koncu i izgubio petoboj organiziran u sklopu Jamničine promotivne kampanje za izotonik Pro Sport. – Htio sam da bude što neizvjesnije, pa sam malo zaspao na startu natjecanja u sprintu, no očekivao sam da ću pobijediti u posljednjoj disciplini, a to je bio salto boce Pro Sporta s teniskog reketa. Na žalost, još jednom se pokazalo da ja nisam dobar finišer pa ću, kao i u Riju, tražiti da se pregleda fotofiniš. Štoviše, i žalit ću se jer osjećam da sam zakinut – našalio se Jamničin maneken Damir Martin, podsjetivši nas na onih famoznih sedam tisućinki koje su mu nedostajale do olimpijskog zlata. Hrgović: Sve ću vas prebiti A njegov suparnik Hrgović zafrkavao se cijelo vrijeme, baš kao i moderator ovog dvoboja Daniel Bilić koji je, kada je vidio da bi to moglo potrajti vječnost, diskretno srušio Damira s balans daske. – Ja sam iz siledžijskog sporta u kojem nije važna ravnoteža, već je važno kako udaraš. Prije no što će izgubiti u bench-pressu, budući boksački profesionalac je zaprijetio: – Što mu vrijedi što me pobijedio u testu izdržaja na rukama i u potisku s prsa kada ga ja na koncu prebijem. A i prebit ću svakoga koga vidim da navija za Damira. Nakon što je zavapio da je dosta tih pametnih vježbi i da mu daju neku vježbu koja njemu odgovara, dogodilo se natjecanje u bacanju boce s reketom koju je Filip dobio i pri tome natjerao suparnika da pred njim kleči. – Kleči sada ti koji si se htio bosti s rogatim. A borit će se Damir, do kraja godine, još četiri puta pri čemu će mu sljedeći suparnik biti dama. A kako su nam rekli da to sigurno nije Sandra Perković, pretpostavljamo da je riječ o drugoj bacačkoj olimpijskoj pobjednici kopljašici Sari Kolak. Martin najspremniji I tada će, vjerojatno, biti zabavno, no mi bismo u konačnici voljeli vidjeti i jedan posve ozbiljan dvoboj u disciplinama snage, izdržljivosti, ravnoteže i brzine. Jer, ovo nas je podsjetilo na serijal koji smo gledali 80-ih godina kada su se, ali tada vrlo ozbiljno, u elementarnim sportovima poput trčanja i plivanja nadmetali najspremniji sportaši bivše SFRJ. A od tada nam je u pamćenju ostalo kako je, čini nam se da je to bio finale, odbojkaš Rade Malević pobijedio rukometaša Veselina Vujovića. Nema sumnje da je Damir Martin uistinu jedan od najspremnijih hrvatskih sportaša općenito što potvrđuje i testiranje koje je prošao u Manchesteru. A tamo je išao na poziv MOO kao idealni veslač. 