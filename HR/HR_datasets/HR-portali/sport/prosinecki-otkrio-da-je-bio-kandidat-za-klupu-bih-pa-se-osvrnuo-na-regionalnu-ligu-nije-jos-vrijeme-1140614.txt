Robert Prosinečki sa svojim je Azerbajdžanom odlično krenuo u kvalifikacije za SP 2018. godine i jedan je od hitova dosadašnjeg dijela kvalifikacija. Nakon četiri kola njegova reprezentacija ima sedam bodova i nalazi s na trećoj poziciji, ali ima identičan broj bodova kao drugoplasirana Sjeverna Irska. - Prezadovoljan sam, ostvarujem sjajne rezultate na klupi Azerbajdžana. To su velike stvari za Azerbajdžance. Ima još puno do kraja kvalifikacija. Realno, teško je očekivati da ćemo uspjeti završiti kao drugi, ali na nama je da probamo napraviti senzaciju, rekao je Prosinečki u razgovoru za Dnevni avaz. Otkrio je da je bio kandidat za izbornika BiH. - Točno tako. Bilo je pregovora, sastanaka... No, baš tada mi se otvorio posao s Azerbejdžanom tako da, i da su se opredijelili za mene, ja ne bih mogao.  Komentirao je i pokretanje regionalne lige. - Puno se priča o tome, međutim, navijači ne žele regionalnu ligu i to je veliki problem. Možda u nekoj budućnosti, ali sada nije vrijeme. Neka svatko igra svoju ligu, bolje je tako, da se ne sekiramo. A onda, kada jednog dana dođe vrijeme za regionalnu ligu, onda ćemo je igrati. 