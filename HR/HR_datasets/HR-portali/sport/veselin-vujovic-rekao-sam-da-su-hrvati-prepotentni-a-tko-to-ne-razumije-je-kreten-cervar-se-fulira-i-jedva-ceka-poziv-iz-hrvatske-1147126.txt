Slovenski izbornik Veselin Vujović izazvao je brojne reakcije nakon izjave 'Hrvati su prepotentni, misle da su bolji od svih''. Mnogima u Hrvatskoj to se nije svidjelo, a bivši trener PPD Zagreba ponudio je objašnjenje za 24sata. - Ja nikad ne lažem, ne muljam, sve kažem kako mislim i tako sam rekao i ovoga puta. Da, rekao sam da su Hrvati prepotentni, ali mislio sam da je jasno kako to govorim u pozitivnom smislu, jer takva sportska, rukometna nacija ima na to puno pravo. I svatko tko je te moje riječi shvatio bilo kako drukčije, taj je kreten! Tih i takvih, naravno, ima, odmah su išli mijenjati kontekst mojih riječi, ali pametni ljudi su shvatili što sam želio reći - naglasio je Crnogorac i dodao kako neće postati hrvatski izbornik. - U ovom trenutku neću i ne mogu. Pitali su me bih li jednom, nekad, bio hrvatski izbornik i rekao sam: ‘Naravno da bih!’ Pa tko ne bi želio voditi takvu momčad, takvu rukometnu naciju?! To je kao da me pitaju bih li želio biti trener Barcelone. Naravno da bih, ali to nije realno. Kao što nije realno ni da postanem hrvatski izbornik. Možda jednog dana da, ali trenutačno sam izbornik Slovenije i nije čak ni vrijeme za takve razgovore. Dodao je kako on, da donosi odluku, ne bi smijenio Željka Babića i njegov stožer. - Balića, Metličića i Babića jako cijenim kao legende ovog sporta i rukometne stručnjake, a dva posljednja poraza na SP-u bila su doslovno tragična. Da je Horvat zabio onaj sedmerac, sve bi bilo drukčije, bili bi heroji, a sad ne valjaju. Znam da je izbila frka nakon OI-ja, s Babićevom ostavkom i Balićevom podrškom. Ako su im u HRS-u rekli: ‘Donesite medalju ili ste bivši’, onda u redu. Ako tog uvjeta nije bilo, mislim da su trebali ostati. Slovenski izbornik nasmijao se na glasine kako bi Babića mogao naslijediti dvojac - Lino Červar i Slavko Goluža. - Sad ću opet reći nešto zbog čega će me napadati, možda i krivo shvatiti. Lino je izbornik Makedonije, kune se u taj projekt, a zapravo jedva čeka da ga Hrvatska pozove. To znači da se folira. A Goluža... Čovjek je bio izbornik, osvajao medalje, a sad pristaje nekome biti pomoćnik. Ma dobro, neka rade što god hoće, ali ja te ljude jednostavno ne razumijem - zaključio je Vujović. Cijeli razgovor pročitajte OVDJE. 