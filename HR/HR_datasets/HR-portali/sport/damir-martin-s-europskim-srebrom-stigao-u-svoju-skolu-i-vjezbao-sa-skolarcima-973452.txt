Foto: PR  USUSRET Europskom tjednu sporta koji će se održati u rujnu, hrvatski olimpijac Damir Martin posjetio je OŠ Matije Gupca i održao sat tjelesne i zdravstvene kulture kako bi učenike podsjetio na važnost redovite tjelesne aktivnosti.  Učenicima OŠ Matije Gupca jutros su sat tjelesne i zdravstvene kulture održali hrvatski olimpijac, dvostruki svjetski i europski prvak u veslanju Damir Martin i njegov kondicijski trener Pero Kuterovac. Velik broj osnovnoškolaca okupio se u školskoj sportskoj dvorani kako bi s njima vježbao ali i saznao zašto je već od rane dobi važno redovito se baviti fizičkom aktivnošću i koje koristi sport donosi cjelokupnom zdravlju.  Posjet školi prva je od aktivnosti kojima Središnji državni ured za šport najavljuje Europski tjedan sporta koji će se održati od 23. do 30. rujna ove godine, a bit će otvoren velikim središnjim događanjem na Jarunu.  Projekt koji se uz moto #BeActive treću godinu zaredom provodi na inicijativu Europske komisije u svim zemljama Europske unije odgovor je na zabrinjavajuće podatke o nedovoljnom kretanju građana svih dobnih skupina, a cilj mu je potaknuti ih na redovito bavljenje tjelesnom aktivnošću tijekom cijele godine, neovisno o dobi, tjelesnoj kondiciji ili invaliditetu.   "Svi mi vrhunski sportaši jednom smo bili amateri. Krenuli smo kao rekreativci, a ljubav i predanost sportu kasnije nam je donijela vrhunske rezultate, ali i mnoge dobrobiti za naše tijelo i duh. Zato mi je izuzetno drago da imam priliku u školi koju sam i osobno pohađao, družiti se s djecom, prenijeti im svoje iskustvo i, nadam se, potaknuti ih da i sami razviju naviku redovitog vježbanja. Sport nije samo namijenjen profesionalcima, smatram da bismo svakodnevno svi trebali izdvojiti vrijeme za sebe i sportske aktivnosti koje nam se sviđaju", rekao je Damir Martin i dodao:  "Važno je od malih nogu usvojiti zdrave navike kretanja, stoga pozivam djecu, ali i odrasle i umirovljenike da se pridruže inicijativi, sudjeluju u Europskom tjednu sporta i saznaju kako biti zdraviji i sretniji“, izjavio je Martin koji se s jučer završenog Europskog prvenstva vratio s novom srebrnom medaljom.   Da se fizičkom aktivnošću može baviti svatko tko to želi te da ne postoje nesavladive prepreke, istaknuto je i na završnom natjecanju univerzalne sportske škole „Želim se igrati“ koja obuhvaća sve vrste invaliditeta djece i mladih te im pruža optimalan razvoj kroz prilagođene sportske sadržaje. Natjecanje je podržala i hrvatska rukometašica Maida Arslanagić, također ambasadorica Europskog tjedna sporta, koja je prilikom posjeta kazala:  "Sretna sam što sam dijelom ovog natjecanja koje pokazuje da se svatko može baviti sportom, a da prepreke postoje samo u našim glavama. Drago mi je da su ovi mladi ljudi odbacili predrasude o tome da se nešto ne može – ako nešto želimo na pravom smo putu da to i ostvarimo. Upravo je to poruka i Europskog tjedna sporta u koji želimo uključiti što više osoba s invaliditetom. Vjerujem da svi imamo potencijal za bavljenje sportom koji ima niz pozitivnih učinaka na naše zdravlje".