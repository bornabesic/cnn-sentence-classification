Pred hrvatskom nogometnom reprezentacijom danas je važna kvalifikacijska utakmica, u gostima igra protiv Kosova. S obzirom na to da Kosovo nema adekvatan stadion, utakmica će se igrati u albanskom Skadru. Interes za utakmicu je golem, ulaznice su nestale za svega sat vremena (17 tisuća), a domaćin uvjerava da bi se prodalo i 40 tisuća da je stadion veći. Hrvatskim navijačima od toga je pripalo 800 ulaznica. – Vjerujte, naši ljudi toliko vole Hrvate, znajući koliko je Hrvatska učinila za Kosovo. Atmosfera na stadionu bit će prijateljska, ali i na terenu. Hrvati su više prijatelji nego suparnici, kazao je za Večernji list nogometni menadžer Xhelil Musa.  A to se danas i potvrdilo. U gradu vlada prijateljstvo, navijači obje reprezentacije međusobno se druže i nema nikakvih problema.   Iako je HNS bio u strahu od novih incidenata, zasad nikakvih problema nije bilo. Hrvatski reprezentativci svjesni su da je pred njima težak susret, posebno jer je naša izabrana vrsta oslabljena zbog mnogobrojnih ozljeda, ali vjeruju u svoju kvalitetu. Danas su i prošetali Skadrom kako bi se malo opustili uoči ove važne, za Kosovo i povijesne utakmice. Ipak im je to prava natjecateljska "domaća" utakmica u povijesti. 