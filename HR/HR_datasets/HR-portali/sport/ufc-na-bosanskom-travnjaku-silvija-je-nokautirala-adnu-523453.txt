Djevojke su probale sve, diplomatski kanali radili su nekoliko minuta, no, nažalost, institucije (sudac) nisu odradile svoj posao. I što je preostalo djevojkama? Šaka u glavu sasvim je legitiman način dijaloga u nižim ligama. Takva je razmjena mišljenja, uostalom, prilično široko prihvaćena u nižim ligama na prostoru bivše Jugoslavije, gdje se već uobičajeno koristi u dijalogu s jačim.  U prvim ligama ovakav način komunikacije nije čest, no, ne i u Prvoj ženskoj nogometnoj ligi FBiH. Naime, u 13. kolu susreta u Nević Polju između Željezničara i Mladosti, Silvija Sekačić "šakom" je porazgovarala s Adnom Ljubanović. Prvo ju je oborila na pod, a potom, kao u mješovitim borilačkim vještinama, sjela joj na leđa. I, pogađate, uslijedio je udarac šakom u glavu. Ne jednom, ne dvaput, već više puta, piše portal Drukciji.ba, koji nam je ustupio fotografije. Adna je bespomoćno ležala dok ju je Silvija udarala, sudac buzuspješno pokušavao rastaviti, a suigračice kasno dotrčale. I kad su napokon dotrčale, situacija se smirila. - Kakvim riječima opisati ovaj čin, a da ostanemo u granicama pristojnog? Dovoljno je reći da ovakvo ponašanje nema veze sa zdravom pameću, osobama kao Silvija nije mjesto u nogometu i zaslužile su doživotnu suspenziju - izjavili su iz ŽNK Mladost.  Sivlija je, da i to naglasimo, zaradila crveni karton, a komisija će naknadno odlučiti hoće li je doživotno udaljiti iz nogometa. Eto, tko kaže da ženski nogomet nije zanimljiv?  