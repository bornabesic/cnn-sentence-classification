Ne mogu reći da sam sretan jer Dinamo prepušta tron Rijeci, ali nisam ni nesretan, rekao je Zdravko Mamić.  - Čak sam i malo ponosan jer smo i mi imali zasluge za to - kaže gazda Dinama u intervjuu za srpski Arenasport pa objašnjava: - Pa kad je Rijeka prije pet godina skoro ispala iz lige, ja sam im pomogao igrački, logistički i savjetodavno. Učenik je nadmašio učitelja i ja sam ponosan. Bravo za ljude iz Rijeke, Kek i ostali rade fantastičan posao i zaslužili su ovo - kaže Zdravko, koji priča kao da je Rijeka već prva. A nije. Treba joj pobjeda protiv Cibalije na Rujevici kolo prije kraja ili remi pa ne smije izgubiti od Dinama s više od dva razlike u zadnjem kolu. - Ako gledamo interes hrvatskog nogometa, onda je dobro što se ovo dogodilo, napokon smo dobili konkurenciju - rekao je Mamić. Bio je zagovornik regionalne lige. - Prije 15 godina sam bio za to, tada je to bilo razumno, danas nema šanse. To ne žele ni Uefa ni regionalni nogometni savezi. Taoci smo radikalnih pojedinaca koji štete svojim klubovima - jada se Mamić, a na komentar da ga više vole u Srbiji nego u Hrvatskoj kaže: - Pa to je nevjerojatna nepravda. Prošao sam navijačku scenu u Hrvatskoj, imam veliki respekt prema navijačima, no borio sam se protiv toga da radikalni navijači preuzmu rukovođenje kluba. Nisam to dopustio i zato imam problema - rekao je Zdravko. 