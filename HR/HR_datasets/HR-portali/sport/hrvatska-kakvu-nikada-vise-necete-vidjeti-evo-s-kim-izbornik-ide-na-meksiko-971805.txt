Foto: Igor Šoban / Pixsell SAMO šest dana prije prijateljske utakmice s Meksikom koja se u Los Angelesu igra u petak od 17 sati po lokalnom vremenu, ali od 2 sata ujutro u subotu po hrvatskom vremenu, Ante Čačić konačno je objavio popis igrača koji idu na egzotični i nepotrebni izlet. S obzirom na to da se utakmica za popunjavanje Šukerova budžeta igra u vrijeme završnice ili neposredno nakon kraja europskih liga te finala Lige prvaka i hrvatskog Kupa, na daleki put odlazi grupa građana koja se samo nominalno smatra nogometnom reprezentacijom Hrvatske. Reprezentacija HNL-a jakom protivniku ide ojačana sa samo četvoricom igrača iz inozemstva. Tu su Lovre Kalinić i Tin Jedvaj, Ivan Santini i Duje Čop.  Na popisu nema nositelja igre i zvijezda iz inozemstva, kao i ni igrača Rijeke i Dinama, dvaju najboljih hrvatskih klubova. Ne bi bilo ni onih koji zatvaraju veliku četvorku, ali s obzirom na to da je Hajduk osigurao treće mjesto ispred Osijeka, tu su igrači iz ovih dvaju klubova te zvijezde odavno rasterećenih Intera iz Zaprešića, Slavena i Lokomotive.