Real Madrid sutra će na Santiago Bernabeu ugostiti Napoli u prvoj utakmici osmine finala Lige prvaka, a utakmicu je najavio kapetan hrvatske reprezentacije Luka Modrić. - Napoli je dobra momčad, ne samo na sredini terena, već i u napadu. Ključna će biti borba na sredini terena - rekao je Modrić. U Madrid stiže legendarni Argentinac i nekadašnji igrač Napolija Diego Armando Maradona. - Već sam se nekoliko puta susretao s njim. On je jedan od najboljih igrača u povijesti. Sretni smo što će biti ovdje i gledati utakmicu. Hvala Bogu što neće igrati! On je sjajna osoba. Modrić se bliži 200. utakmici za Real. - To je lijepa brojka. Nadam se da ću odigrati još puno utakmica. Ovdje sam se razvio kao igrač i kao osoba jer sam okružen sjajnim igračima i trenerima. Zadovoljan sam svojim nastupima. Kraljevi su već ispali iz jednog natjecanja, iz Kupa kralja od Celte. - To je potpuno drugo natjecanje, što se dogodilo protiv Celte moramo zaboraviti. Očekujemo tešku utakmicu, moramo dobro krenuti od početka, igrati kako znamo, protiv teškog protivnika. Nadam se da nećemo primiti gol. Realu se vraća Gareth Bale. - Uvijek je teško kad zbog ozljede ne možete igrati. Nedostajao nam je i sretni smo što se vratio - zaključio je Modrić. 