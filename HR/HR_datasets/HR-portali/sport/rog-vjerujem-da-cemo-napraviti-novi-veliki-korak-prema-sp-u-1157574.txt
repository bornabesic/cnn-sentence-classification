Hrvatska nogometna reprezentacija okupila se u ponedjeljak u Zagrebu i započela pripreme za važnu kvalifikacijsku utakmicu za odlazak na Svjetsko prvenstvo u Rusiji 2018. godine protiv Ukrajine koja se igra u petak (20.45 sati) odradivši prvi trening u Maksimiru. Izbornik Ante Čačić za utakmicu protiv Ukrajine neće moći računati na dvojicu standardnih igrača posljednje linije koji su zadobili ozljede tijekom prvenstvenih susreta proteklog vikenda, stopera Vedrana Ćorluku i desnog braniča Šimu Vrsaljka, no zato će s nestrpljenjem svoju priliku čekati odlični mladi ofenzivci Marko Pjaca i Marko Rog koji u posljednje vrijeme dobivaju sve više prilika u talijanskim velikanima Juventusu i Napoliju. Obojica smatraju kako će za pobjedu protiv Ukrajine biti potrebna i navijačka podrška. - Jako sam sretan što sam se vratio u reprezentaciju, a mislim da će nam navijačka podrška biti dodatna snaga. Osjećat će se izostanci u momčadi, ali imamo brojne dobre igrače koji mogu sve pokriti. Ukrajina je snažna i bit će nam teško, no odigramo li kako treba problema ne bi smjelo biti. Ne bih izdvajao njihove pojedince, mi se moramo usredotočiti na svoju igru - rekao je Pjaca. - Susret s Ukrajinom bit će jako važna utakmica u ovim kvalifikacijama. Mislim da smo bolja momčad, ali treba to pokazati i na terenu. Vjerujem da ćemo ostvariti dobar rezultat i napraviti novi veliki korak prema Svjetskom prvenstvu. Siguran sam da će nam povratak pred svoje navijače puno pomoći. Oslabljeni smo za neigranje ozlijeđenih Ćorluke i Vrsaljka, standardnih igrača koji bi mnogo značili bilo kojoj momčadi, ali mislim da imamo pojedince koji ih mogu dostojno zamijeniti. Ja se osjećam dobro, uhvatio sam kontinuitet u klubu, a konačna je odluka na izborniku - kazao je Rog. Nakon četiri odigrana kola u skupini I Hrvatska je vodeća sa 10 bodova, dva više od druge Ukrajine. U skupini su još treći Island sa sedam, četvrta Turska s pet, te peta Finska i šesto Kosovo sa po jednim bodom. >>Utakmicu s Ukrajinom sudit će Španjolac kojega se sjećaju i dinamovci 