Iako na treningu ima samo 13 nogometaša, zbog čega su silom prilika najboljoj momčadi priključena i petorica igrača B ekipe Osijeka, Zoran Zekić u posljednjoj utakmici sezone u Gradskom vrtu u nedjelju protiv Dinama imperativno traži pobjedu. Štoviše, klupskoj upravi predložio je da se momčad “udari po džepu” u slučaju poraza. – Igrali smo u Splitu, primili smo pet komada, nismo bili kažnjeni. Izgubili smo dva boda u Vinkovcima, nismo bili kažnjeni. Dobili smo premije, zaradili ih, a ja ne smijem dopustiti labavo ponašanje. Nemam drugog rješenja i načina, ne da mi se više divljati. Predložit ću klupskoj upravi da svi skupa budemo kažnjeni financijski ako ne pobijedimo Dinamo, i igrači i stručni stožer – otkrio je Zekić. Takva mjera morala bi trgnuti momčad iz apatije jer Osijek je i dalje u igri za 3. mjesto koje osigurava nešto kasniji početak europskih kvalifikacija. U završnici sezone, u kojoj su bijelo-plavi osvojili bodova kao nikada prije, u kojoj su postavili klupski rekord od sedam uzastopnih domaćih pobjeda, bit će u prilici napraviti što nikada prije nisu – pobijediti Dinamo dva puta u jednoj sezoni. – Motiva imamo na sve strane. Jako je lijepo što smo mi do sada rušili tradicije i postavljali neke nove klupske rekorde, ali ću opet ponoviti kako ne želim da kraj prvenstva bude drugačiji od glavnine utakmica koje smo dosad odigrali i da ostanu nekakvi “repovi“. Ne želim da se zaboravi sve ono dobro što smo napravili, a sve lijepo se brzo zaboravi - poručio je Zekić.