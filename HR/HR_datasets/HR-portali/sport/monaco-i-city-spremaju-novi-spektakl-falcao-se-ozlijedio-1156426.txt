U uzvratnoj utakmici osmine finala Lige prvaka Monaco je pobijedio Manchester City s 3:1 i prošao u četvrtfinale. Nakon što je engleska momčad u prvom susretu slavila s 5:3, večeras smo gledali još jednu fenomenalnu utakmicu punu uzbuđenja, a dalje je prošla bolja momčad. Mbappe je doveo domaćina u vodstvo, Fabinho povisio na 2:0, da bi se City vratio golom Sanea. Ipak, Bakayoko je u 78. minuti zabio za konačni rezultat i prolaz svoje momčadi. Monaco je u utakmicu krenuo sjajno, postavio se od prve minute kao gazda na terenu i navalio na vrata gostiju. Mbappe je već u sedmoj minuti izašao sam pred Caballera, ali vratar Cityja mu je obranio i lopta je otišla u korner. Nakon ubačaja iz kuta nastala je gužva, lopta se odbila do Silve koji ubacuje prizemnu loptu, a Mbappe se iskupio za promašaj i zabio za vodstvo. Nakon tog gola Monaco je nastavio s napadima, nizale su se prilike, a u 29. minuti već je bilo 2:0. Sjajni Mendy lijepo je prošao i dao povratnu za Fabinha koji je rutinirano zatresao mrežu i oduševio svoje navijače. Lekcija za povijest Bez obzira na to što ih je taj rezultat vodio dalje, domaći nogometaši nisu spuštali gas i nastavili su napadati, dok je City u tim trenucima izgledao potpuno izgubljeno. Teško se sjetiti kada ih je netko toliko nadigrao. Poluvrijeme su tako završili bez ijednog pokušaja prema golu, što im se u Ligi prvaka dogodilo prvi puta u povijesti. Očekivalo se da će Guardiola očitati lekciju svojim igračima pod odmorom, što se i dogodilo, pa su u nastavku istrčali bitno bolji i krenuli po gol. Prvih deset minuta proteklo je u njihovoj dominaciji, ali bez konkretnih prilika, ali onda je uslijedilo deset minuta prave opsade Monaca. Sterling, Aguero i Sane imali su nekoliko sjajnih prilika, ali fenomenalnim reakcijama Subašić je spasio svoju momčad. Međutim, u 72. minuti i on je bio nemoćan, obranio je pokušaj Aguera, ali natrčao je Sane i zabio za 1:2, što je bio rezultat koji goste vodi dalje. Saneu je to bio sedmi gol ove sezone, a zanimljivo je da ima sjajnu realizaciju jer je ukupno u okvir gola pucao svega 11 puta... Njegov gol bio je veliki šok za domaće navijače, ali nije pogodio njihove ljubimce koji su se brzo oporavili. Samo sedam minuta kasnije Monaco vodi 3:1! Lemar je ubacio iz slobodnog udarca, a Bakayoko glavom zabio za 3:1. na tribinama je nastala prava 'ludnica', navijači su bili u transu, koji se vrlo brzo pretvorio u strepnju jer je do kraja bilo još puno vremena. Međutim, na njihovu sreću gosti nisu uspjeli ponoviti onakvih deset minuta kao u trenucima kad su i postigli svoj gol pa je na kraju domaćin sasvim zasluženo prošao dalje. Prvo Pepovo ispadanje Monaco je odigrao fenomenalnu utakmicu, posebno u prvom dijelu. Na kraju ni Pepu Guardioli nije preostalo ništa drugo nego čestitati boljoj momčadi i stisnuti ruku kolegi na drugoj strani. Treneru Cityja ovo je prvo ispadanje u osmini finala Lige prvaka, a njegovom klubu prvi europski poraz od neke francuske momčadi. Dosad su imali dvije pobjede i dva neodlučena rezultata. Danijel Subašić branio je svih 90 minuta, spasio svoju momčad u nekoliko navrata i tako se iskupio za kiks iz prve utakmice... >>Jedvajev Bayer bio bliže pobjedi, ali u četvrtfinale idu Atletico i Vrsaljko 