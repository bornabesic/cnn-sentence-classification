Današnji susret Serie A između Udinesea i Atalante ušao je u povijest kao prvi na kojem su u dresu Udinesea nastupila dva Hrvata. Uz Stipu Pericu, koji u kontinuitetu igra i pruža sjajne partije, debitirao je napokon i Andrija Balić. Bivši veznjak 'bilih' je u veljači prošle godine prešao iz Hajduka u Udinese, no do danas nije upisao službeni nastup iako je redovito bio na klupi. Danas je odigrao 60 minuta i ostavio sjajan dojam. A drugi Hrvat u dresu Udinesea nastavio je odličnu sezonu. Perica je u 53. minuti zabio za 1-1, bio je to šesti Stipin prvenstveni gol ove sezone. Utakmica je završila podjelom bodova. Atalanta je povela lijepim golom glavom Cristantea u 41. minuti, a Perica je postavio konačnih 1-1. U nekoliko navrata prije današnje utakmice trener Luigi Delneri zagrijavao ga je, no Balić nikad nije dobio priliku da pokaže što zna. Balić je naravno bio nezadovoljan svojim statusom, tražio je da ga klub pošalje negdje na posudbu, čak je postojala opcija povratka na pola godine u Hajduk, no u klubu su ga uvjeravali kako mora strpljivo čekati svoju priliku te da oni u njemu vide igrača koji će za koju godinu nositi igru Udinesea.  Strpljivost se isplatila, Balić je danas dobio priliku protiv Atalante da bez pritiska borbe za ostanak pokaže što zna. Do kraja sezone Udinese igra protiv Crotonea, Sampdorije i Intera i utakmica protiv Atalante neće mu vjerojatno biti posljednja ove sezone. 