Real Madrid je stigao do svog 12. naslova prvaka Europe tako što je deklasirao Juventus. Juventus, koji nije imao poraza ove sezone do finala Lige prvaka i Juventus koji je do večeras primio tek tri gola. E, večeras su 'popili' skoro petardu, malo je falilo.  Gianluigi Buffon (5) - Cardiff je trebao biti kruna njegove karijere, njegov prvi naslov prvaka Europe u 39. godini. I onda je doživio potop kakav ne pamti još od 2012. kada je u Kijevu Italija 'popila' četiri komada od Španjolske u finalu Eura. Ovo je za njega bez ikakve sumnje najteži poraz u karijeri, a kod golova nije mogao previše. Andrea Barzagli (5) - najstariji, ujedno i najtromiji igrač do finala granitne obrane Juvea. Na njegovu stranu nadirao je Marcelo, stizao je često tu i Isco uz pomoć Benzeme pa je bilo podosta posla. Pogotovo u drugom poluvremenu, obrana Talijana se nije snalazila najbolje. Leonardo Bonucci (5) - kao najbolji dio obrane današnjeg domaćina, uklopio se u slabu večer. Kod prvog gola Ronalda lopta ga je zaobišla što je prilično atipično za njega jer inače je ove sezone stizao baš sve. Večeras, baš ništa. Giorgio Chiellini (5) - kao i njegove kolege iznad, bio je slab. Imao je zadaću markirati Ronalda, a Ronaldo je dao dva gola.  Dani Alves (5) - on je u Juve doveden iz Barcelone da nauči svoje nove suigrače kako se osvaja Liga prvaka. Do polufinala im je dao dobre lekcije, izgleda da za finale niti on nije znao što činiti. Alex Sandro (5) - još jedan koji je totalno podbacio. Inače probitačan, bek koji radi razliku, večeras nije postojao u igri prema naprijed. A ni prema nazad. Miralem Pjanić (5) - izgleda da su usporedbe s Lukom Modrićem trenutno preteške za bh. reprezentativca. Juveova veza je pojedena, a Pjanić osim udarca u uvodu utakmice nije napravio baš ništa. Sami Khedira (5) - zadužen za balans igre Juvea i kvarenje igre protivnika. Prespor, izgubljen u prostoru i neučinkovit. Paulo Dybala (5) - najslabija karika Juventusa večeras. Od čarobnog Argentinca očekivalo se da vodi igru, ali Casemiro ga je toliko 'pojeo' da je ovo jedno od najslabijih individualnih finala u Ligi prvaka jednog igrača unazad nekoliko godina. Gonzalo Higuain (5) - čovjek od kojeg bježe trofeji. Nevidljiv, nije imao niti pomoć suigrača da bi nešto posebno napravio. Premalo za igrača od 90 milijuna eura. Mario Mandžukić (7) - njegov čudesan gol škaricama najljepši je trenutak večeri za sve Juventine. I to je bilo sve dobro od Talijana večeras. Naš napadač borio se, ali zbog promašene taktike svog trenera Allegrija bio je i suviše odsječen na lijevoj strani. Najbolji među najgorima i 'sedmicu' dobiva na račun škarica. Juan Cuadrado (4) - trener ga ubaci u igru da pokuša napraviti razliku u igri i promijeni ritam utakmice, a on zaradi dva žuta u 'sekundi'. Napravio je razliku, ali u korist Reala. Mario Lemina (5) - ispao iz igre kod četvrtog gola Reala. Veznjak kojem je krajnji limit klupa Juvea morao je bolje odreagirati, pa kad lađe tonu, barem da se sramota spriječi. Claudio Marchisio (5) - tko zna kakva bi igra Juvea bila da je ovaj veznjak igrao od početka kao podrška Pjaniću. Upravo jedan smireni veznjak koji zna stati na loptu nedostajao je 'staroj dami' u drugom poluvremenu. Velika greška Allegrija. Keylor Navas (7) - ključne obrane na startu utakmice, posebice na udarac Pjanića kojeg je sjajnom refleksnom obranom izvadio. Treba li doista Realu David de Gea? Kostarikanac je previše, previše podcijenjen golman. Dani Carvajal (7) - vodio bitku s Mandžukićem koji je direktno išao na njega. Stoga ga nije bilo pretjerano naprijed, ali kada bi probio stranu, bilo bi i nečeg konkretnog. Kao kod gola Reala za 3-1. Sergio Ramos (8) - ma kako je samo isprovocirao isključenje Juana Cuadrada, pazite, ne može to baš bilo tko. Morate biti majstor za stvari koje se i ne tiču toliko igranja samog nogometa. Mentalna gromada, pobjednik, šampion. Večeras nezapažen u napadačkoj ulozi, posve podređen obrani na najvišoj razini. Kapetan najboljeg kluba na svijetu. Raphael Varane (7) - igranje pored Ramosa za njega je sjajna stvar. Ukoliko Sergio nešto ne stigne slučajno, pojavi se Francuz pa počisti. Tvorili su večeras sjajno partnerstvo. Marcelo (8) - najbolji lijevi bek na svijetu, uvjerljivo. Pričalo se da će po njegovoj strani curiti, ali Marcelo je kao superman sve stigao. A u napadačkoj igri, tko mu što može? Casemiro (9) - uništio Paula Dybalu, a onda ispalio projektil za vodstvo od 2-1. Fenomenalna utakmica brazilskog zadnjeg veznog. Casemiro je savršena nadopuna kreativcima Modriću i Kroosu i ovo je najjači vezni red svijeta. Bez pogovora. Luka Modrić (9) - asistirao za treći gol Reala, drugi Ronaldov. Diktirao tempo igre u najvećoj utakmici sezone. Njegova treća Liga prvaka u karijeri i u svakoj je ostavio snažan dojam. Maestro, naklon! Toni Kroos (9) - Real je pojeo Juve na sredini u drugom poluvremenu, a kao i Casemiro i Luka, i Kroos je pokazao kakva je klasa. O njemu se tako malo priča... Čudesan igrač briljantnog smisla za nogomet. Isco (9) - ako uništite Juventus i zabijete im četiri gola nakon što su tek tri primili u cijeloj sezoni Lige prvaka, onda vaš napad mora funkcionirati perfektno. Isco je bio ta poluga između veznog reda i napada koja je činila razliku. Ponajbolji španjolski igrač današnjice. Karim Benzema (8) - radio za momčad, otvarao prostore Ronaldu i Iscu, ali individualno, nije to bila neka posebna večer za njega. Zapravo, koga briga, pa osvojio je Ligu prvaka. Opet! Cristiano Ronaldo (10) - najbolji igrač na svijetu trenutno. Zabio je DESET GOLOVA od četvrtfinala, Bayernu, Atleticu i Juventusu, a kažu da nije baš u formi. Što bi bilo da je? Gareth Bale (-) - nije imao previše manevarskog prostora, no za njega je najvažnije da slavi novi europski naslov u svojoj zemlji. Marco Asensio (8) - ušao u 82. minuti, za osam je već zabio gol. Može li bolje? Alvaro Morata (-) - igrao je tek četiri minute, premalo da bi zaradio konkretnu ocjenu. Čini se da je ovo bio njegov oproštaj od dresa omiljenog mu kluba.