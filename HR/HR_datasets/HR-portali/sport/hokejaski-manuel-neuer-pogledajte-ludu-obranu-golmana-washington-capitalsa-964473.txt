PLAYOFF je vrijeme u sezoni kad se utakmice igraju 200 posto i kad nema toga što igrači ne bi učinili kako bi postigli koš, gol, home-run ili pobjedu. Tako je razmišljao i golman Washington Capitalsa Braden Holtby koji je preksinoć, u utakmici protiv Toronta Maplea Leafsa, izveo "Neuerovsku" obranu. Mitchell Marner sam se sjurio prema golu Capitalsa kad se ispred njega, gotovo na plavoj liniji, odjednom stvorio Holtby. Golman Capitalsa izletio je s gola u stilu Manuela Neuera i palicom izbio pak iz posjeda igrača Maple Leafsa. Da je promašio pak, Mitchell bi pred sobom imao prazan gol, a da ga je slučajno srušio, skrivio bi kazneni udarac. Iako je Washington vodio 3:1, utakmica je otišla u produžetak, u kojem je Bozak donio Torontu pobjedu i vodstvo 2:1 u seriji na četiri pobjede.