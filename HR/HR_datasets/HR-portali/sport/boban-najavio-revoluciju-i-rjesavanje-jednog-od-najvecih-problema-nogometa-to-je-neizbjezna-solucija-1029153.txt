Boban je toga svjestan i tvrdi kako je neizbježno rješavanje tog problema. Proslavljeni bivši hrvatski nogometaš, a danas visoki dužnosnik FIFA-e, Zvonimir Boban, u nedjelju je bio u Madridu gdje je sudjelovao u oproštaju od kultnog stadiona Vicente Calderon. Svjetske legende igrale su pred 55.000 gledatelja protiv kombinirane momčadi Atletica. “Bila je ovo lijepa fešta, zadnja utakmica na jednom velikom mitskom stadionu. Normalno da sam se odazvao i došao. Koljena se nažalost ne slažu s mojim dolascima i mojim nogometom, no dobro, lijepo je vidjeti stare prijatelje”, rekao je za HINA-u, Zvonimir Boban. Atlético na jesen seli na novi, moderni, stadion Wanda Metropolitano koji će imati više od 70 tisuća mjesta, a sele se s juga na sjever grada. Boban je usput komentirao i suđenje na koje je ove sezone bilo dosta pritužbi pa je vapaj za videotehnologijom postao sve jači. Boban je toga svjestan i tvrdi kako je neizbježno rješavanje tog problema, odnosno, da će se uskoro početi primjenjivati videotehnologija. “To je apsolutno neizbježna solucija. Moramo ju implementirati, u postupku je, iduće godine u trećem mjesecu FIFA će donijeti odluku”, zaključio je Boban.