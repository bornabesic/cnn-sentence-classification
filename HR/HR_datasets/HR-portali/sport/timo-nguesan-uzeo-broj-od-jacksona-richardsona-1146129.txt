Rukometaši Francuske osvojili su šesti naslov svjetskih prvaka. Ovog puta nećemo pisati o francuskim “starcima” – Omeyeru, Karabatiću, Abalu, Guigou, Sorhaindu, Narcissu. Ovog puta predstavit ćemo vam novu generaciju “bluesa” – Remili (21), N’Guessan (24), Fabregas (20) i Mem (19). To su četvorica igrača koja su dobila veliko povjerenje novog izbornika Didiera Dinarta i to su igrači koji bi trebali održavati Francusku još dugi niz godina u europskom i svjetskom vrhu. Nedim Remili igra od ove sezone za PSG i na mjestu desnog vanjskog pucača izgurao je iz prve postave našeg Luku Stepčančića. U devet ovosezonskih utakmica u elitnoj skupni Lige prvaka postigao je 41 pogodak. Karijeru je počeo u Creteilu u kojem je njegov otac Kamel igrao do 1989. godine. Za prvu momčad debitirao je sa samo 17 godina. On je bio ključni igrač Creteila u sezoni 2013./2014. kada se ovaj klub vratio u Prvu francusku ligu. Trebao je biti prvo ime francuske reprezentacije na Svjetskom juniorskom prvenstvu u Brazilu 2015. godine, ali se ozlijedio. No, i bez njega je Francuska osvojila zlato. – Osim zlata s ovog SP-a uvijek ću pamtiti prvu utakmicu na nogometnom stadionu u Lilleu. Znam da je bilo jako, jako hladno na parketu, ali nas je 28.000 navijača brzo zagrijalo. Kao klinac uvijek sam maštao da ću zaigrati na jednom velikom nogometnom stadionu. Ispunila mi se želja, ne kao nogometašu, nego kao rukometašu – rekao je Remili. Timothey N’Guessan godinama je igrao u Chamberyju gdje ga je trenirao naš trener Ivica Obrvan. Znao je Obrvan reći da bi N’Guesan znao po utakmici ispucati dvadesetak lopti. Ako ga je išlo, onda je to bilo super za momčad, ali ako ga nije išlo, onda je to značilo poraz. Igra na mjestu lijevog vanjskog pucača, a da trenutačno nije tako dobar ne bi ga ove sezone uzela Barcelona. – U reprezentaciji sam uzeo broj 17 jer znam da je taj broj nosio jedan od najvećih francuskih igrača svih vremena – Jackson Richardson – rekao je Timothey. Na ovom turniru u reprezentaciji su uveli pravilo da svi igrači moraju biti lijepo ošišani. Ta je odluka najviše pogodila N’Guesana koji je nosio “dreadlocker” frizuru. Dika Mem je sa samo 19 godina potpisao ove sezone šestogodišnji ugovor s Barcelonom. U Francuskoj je igrao za Tremblay. U sezoni kad je taj klub ispao iz lige, Mem je proglašen za najveću nadu francuskog rukometa. Rukomet je počeo trenirati dosta kasno, u 13. godini. Prije dvije godine igrao je finale na Svjetskom kadetskom prvenstvu u Rusiji. U tom finalu igrao je i Ludovic Fabregas koji je proglašen najboljim kružnim napadačem. – Moj rukometni put nije bio sporan jer su mi tata i četiri godine stariji brat Alexandre igrali rukomet. Kao mlad trenirao sam i atletiku. U mlađim uzrastima znao sam pobjeđivati u pet različitih disciplina. No, s obzirom na visinu i težinu odvuklo me u rukomet – rekao je Fabregas. 