Osijek je bez više od pola momčadi slavio na Parku mladeži 1-0 protiv Splita u zadnjem kolu HNL-a te ga izbacio u drugu ligu. Cibalia je odigrala 1-1 s rezervnom momčadi Lokomotive u Vinkovcima izborivši razigravanje za ostanak u prvoj ligi. Split je drugoligaš, kako god završila trakavica s licencijama, dok će Cibalia u razigravanje protiv Gorice ili Solina, koji u nedjelju igraju međusobno zadnje kolo Druge HNL. Gorica ima dva boda više i Solinu igra samo pobjeda, svaki drugi rezultat osim tri boda Solina znači da Goričani idu u razigravanje protiv Cibalije. Lokomotiva je stigla u rezervnom sastavu u Vinkovce zbog besmislene prijateljske utakmice Hrvatske i Meksika u kojoj Ante Čačić nije mogao zvati najbolje igrače, čak ni rezervne, već one koji su mu ostali i koji više nikad neće igrati skupa, jer je Šuker dogovorio utakmicu izvan Fifinih termina dovevši u pitanje regularnost HNL-a. Doležal je pogodio u 22. minuti za vodstvo Lokomotive, Baša je zabio za konačnih 1-1 u 75. minuti. U Vinkovcima su osluškivali rezultat iz druge utakmice na Parku mladeži gdje je Split, da je pobijedio Osijek, mogao izbaciti Vinkovčane u drugu ligu, u slučaju njihova poraza od Lokomotive. No Cibalia se izvukla i odigrala 1-1. Split nije. Josip Knežević pogodio je za pobjedu Osijeka 1-0 u 90. minuti utakmice za prvu osječku pobjedu na Parku mladeži u povijesti.