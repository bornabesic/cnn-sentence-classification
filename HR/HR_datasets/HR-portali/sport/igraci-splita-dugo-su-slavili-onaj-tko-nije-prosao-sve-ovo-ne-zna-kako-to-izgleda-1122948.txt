Duga 223 dana i 21 odigranu utakmicu čekali su igrači Splita kako bi proslavili prvenstvenu pobjedu. Davno je bio ožujak, tada je Split u Koprivnici s 1:0 svladao Slaven Belupo. Moralo je od tada proći nekoliko krugova prvenstvenih utakmica da bi u Park mladeži stigao Slaven Belupo, omiljena mušterija "crvenih". Momčad Željka Kopića stradala je s 3:0, a junak pobjede je Domagoj Boljat, nekadašnja velika nada Hajduka, koji je zaobilaznim putevima tražio put od prve lige. Dečko je igrao po nižim ligama, u međuvremenu završio fakultet i sada našao svoje mjesto u prvoj ligi. Boljat je odličnim udarcem zabio gol u 39. minuti, pa asistirao Ugrini u 55. minuti, a točku na "i" stavio je Pavlovski. Sada je Split srušio taj svoj niz bez pobjede, a u njemu je Slaven Belupo, koji jedanaest utakmica zaredom ne zna za pobjedu.  - Nismo imali pravu energiju, nije bilo agresivnosti, ne izgledamo dobro. Već duže vrijeme ne možemo pronaći balans, predstoji nam puno analize, preispitivanja i kvalitetnog rada. Ušli smo u popriličnu rupu, moramo se bacati na glavu kako bismo okrenuli stvari - kazao je Slavenov trener Željko Kopić. Igrači Vjekoslava Lokice dugo su slavili pobjedu. Kako i ne bi... - Onaj tko nije prošao sve ovo, ne zna kako to izgleda. Pokazali smo želju, lako mi je govoriti sada kada smo pobijedili, ali cijelo ovo vrijeme bilo je teško - rekao je Lokica.  >>Split napokon prekinuo niz od 21 utakmice bez pobjede! 