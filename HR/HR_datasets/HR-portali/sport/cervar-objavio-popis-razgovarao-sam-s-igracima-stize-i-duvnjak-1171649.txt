Izbornik hrvatske rukometne reprezentacije Lino Červar objavio je u utorak popis od 26 igrača za reprezentativno okupljanje koje je zakazano za lipanj.  Hrvatski rukometaši okupljaju se 13. lipnja u 9 sati ispred hotela Panorama u Zagrebu od kuda kreću put Poreča gdje će trenirati sve do 22. lipnja. Nakon Poreča vraćaju se u Zagreb kako bi 23. lipnja, u koncertnoj dvorani Vatroslav Lisinski, sudjelovali na završnom izvlačenju skupina za Europsko prvenstvo 2018. kojem je domaćin Hrvatska. Červar je na reprezentativno okupljanje pozvao sljedeće igrače: Filip Ivić (Kielce), Ivan Pešić (Meškov Brest), Matej Ašanin (Sporting), Zlatko Horvat (PPD Zagreb), Jerko Matulić (Nantes), Ivan Vida (Dubrava), Manuel Štrlek (Kielce), Lovro Mihić (Wisla Plock), David Mandić (Izviđač Ljubuški), Igor Vori (PPD Zagreb), Željko Musa (Magdeburg), Krešimir Kozina (Füchse Berlin), Marino Marić (Melsungen), Marko Mamić (Dunkerque  HB Grand Littoral), Sandro Obranović (Pick Szeged), Jakov Gojun (Füchse Berlin), Stipe Mandalinić (PPD Zagreb), Alen Blažević (Pick Szeged), Luka Cindrić (Vardar), Igor Karačić (Vardar), Matej Hrstić (Izviđač Ljubuški), Domagoj Pavlović (PPD Zagreb), Luka Stepančić (Paris-Saint Germain), Luka Šebetić (PPD Zagreb), Ivan Sršen (Nexe), Jakov Vranković (Dinamo Bucuresti). "Ovaj popis bit će zadnja ogledna provjera novih imena prije finalnih priprema za Europsko prvenstvo 2018.", prokomentirao je svoj popis Červar. "Imat ćemo uvid i u ovu grupu s nekolicinom novih igrača. Uspostavit ćemo ponovno naš koncept i izgled momčadi kao temelj za sve što nas očekuje u budućnosti. Moramo se usredotočiti na detalje koji će biti prepoznatljivi u našoj igri. Ono što je izuzetno važno za ovu akciju, ali i svaku sljedeću, je visoka motiviranost i atmosfera bez kojih nema ni kvalitetnog rada. U proteklom periodu razgovarao sam s igračima, posebno onim iskusnijima, i raduje ih novo okupljanje te u njima vidim ogromnu motiviranost za sve izazove koji nas čekaju pred domaćom publikom. Reprezentaciju će u Poreču posjetiti i Domagoj Duvnjak koji uspješno odrađuje rehabilitaciju nakon operacije", dodao je Červar.