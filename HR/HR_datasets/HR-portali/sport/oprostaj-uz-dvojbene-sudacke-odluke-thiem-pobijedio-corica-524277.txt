Hrvatski tenisač Borna Ćorić nije se uspio plasirati u polufinale ATP turnira iz "masters 1000" serije u Madridu, njega je u četvrtfinalu svladao Austrijanac Dominic Thiem sa 6-1, 6-4 za sati 19 minuta igre. Dan nakon što je svladao prvog igrača svijeta, Britanca Andyja Murraya, Ćorić je zastao u dvoboju protiv devetog tenisača s ATP ljestvice. Ključnim se po rasplet prvoga seta pokazao trenutak iz četvrtog gema kada je Ćorić na "break-loptu" Thiema pogodio dobar prvi servis nakon kojega je Austrijanac izbacio retern u aut, no linijski je sudac pokazao kako je Ćorićev servis bio u autu. Glavni je sudac pregledom traga lopte ustanovio kako je servis bio dobar, ali umjesto izjednačenja je dosudio ponavljanje poena. U ponovljenom poenu ušlo se u izmjenu udaraca s osnovne linije u kojoj je Thiem forhend-winnerom stigao do "breaka". U sljedećoj je igri Ćorić stigao do 0-40, ali je ustvari imao samo jednu priliku za "break" jer je Thiem dva puta dobro servirao. Nažalost, i  jedini poen u kojemu se igralo pripao je Austrijancu koji je potom još jednom oduzeo servis Ćoriću i dobio prvi set sa 6-1 za 28 minuta. U drugom setu viđen je samo jedan "break" i to kod rezultata 3-3. Prvo Ćorić nije iskoristio dvije lopte za 4-3, a zatim je Thiem realizirao svoju treću šansu za oduzimanje servisa. I u toj je situaciji Ćorić imao pritužbu na suđenje, smatrao je kako je Thiemova lopta bila u autu, ali je glavni sudac pokazao da je bila dobra. Taj izgubljeni servis Ćorić više nije uspio nadoknaditi. Bio je ovo drugi međusobni dvoboj Ćorića i Thiema, a Austrijanac je uzvratio našem mladom igraču za poraz u 2. kolu Miamija. U polufinalu će Thiem igrati protiv Urugvajca Pabla Cuevasa, koji je u četvrtfinalu nadigrao Nijemca Alexandera Zvereva sa 3-6, 6-0, 6-4. Drugi polufinalni par čine Španjolac Rafael Nadal i Srbin Novak Đoković. Bit će to njihov 50. međusobni dvoboj. Nadal je u četvrtfinalu nadigrao Belgijanca Davida Goffina sa 7-6 (3), 6-2, dok je Japanac Kei Nishikori predao četvrtfinalni dvoboj Đokoviću bez borbe. 