Foto: Guliver Image/Getty Images MNOGI će u subotu od 20:45 za Juventus protiv Reala navijati upravo zbog Gianluigija Buffona. Legendarnom vrataru ovo je jedna od posljednjih prilika da prvi put postane klupski prvak Europe.  Ova utakmica mogla bi i odlučiti osvajača Zlatne lopte, nagrade za najboljeg nogometaša svijeta. Mnogi smatraju da će to biti ili Buffon ili Realov Cristiano Ronaldo. "Cristiano je pravi primjer, i mladima i starima. Ronaldo i ja imamo potpuno drugačije uloge na terenu i one se nikako ne mogu uspoređivati. Ja se moram u potpunosti posvetiti obrani, a on većinu svoga vremena provede u napadu. Ja mogu samo braniti, dok on ima veći utjecaj na rezultat. Godi mi to što se moje ime veže uz tu nagradu, ali jedino što vrijedi je trofej Lige prvaka", poručio je Buffon. Legendarni vratar pohvalio je svog kolegu na golu Reala Keylora Navasa. "Keylor je osvojio više trofeja Lige prvaka od mene jer je na najvišoj razini od posljednjeg Svjetskog prvenstva. Lako je imati jednu dobru sezonu u Realu, ali posebno je zaredati ih nekoliko, a on je uspio." Buffon je prokomentirao i Zinedinea Zidanea, Realova trenera s kojim je nekad igrao. "On je zadržao sve karakteristike koje je posjedovao kao igrač. Nije izgubio pobjednički mentalitet."  Real, branitelj naslova, u finalima je puno uspješniji od Juventusa. "To ništa ne znači. Svi znamo kako Real igra u finalnim utakmicama, znamo da se dobro snalaze u tim susretima i da imaju puno samopouzdanja, ali to neće biti toliko važno za ovu utakmicu."