Europa bira Zlatnog dečka, najboljeg nogometaša u kategoriji do 21 godinu. Među generacijom koja će nogometom vladati iduće desetljeće probrano je 40 najboljih kojima bi “Mala zlatna lopta” karijeru mogla lansirati u orbitu. Dosadašnja iskustva pokazala su, naime, da je nagrada uglavnom znala najaviti velike stvari. Iako, bilo je i onih koji ni izbliza nisu ispunili velika očekivanja, ali događali su se i veliki propusti pa je tako Cristiano Ronaldo nikad nije dobio. Laskavo priznanje prvi je 2003. dobio Rafael van der Vaart. Nizozemac je imao više nego dobru karijeru, dvije je sezone igrao i u Realu, skupio 109 nastupa za reprezentaciju, s kojom je 2010. igrao finale SP-a, ali status megazvijezde nije dosegnuo. Vrhunac karijere doživio je zapravo već na njezinu početku u Ajaxu, za razliku od Waynea Rooneyja koji je bio “Zlatni dečko” 2004, donosi Max! Promašaj Anderson Lionel Messi u karijeri je, pored 29 različitih trofeja s Barcelonom, osvojio i 102 individualne nagrade i priznanja, a “Zlatni dečko” dodijeljen 2005. bilo mu je jedno od prvih u karijeri, zapravo prvo nakon titule najboljeg igrača i strijelca U20 svjetskog prvenstva. Laskava titula predvidjela je veliku karijeru, Messi je poslije pet puta osvajao Zlatnu loptu kao najbolji igrač svijeta. Priznanje “Zlatni dečko” opravdali su i Cesc Fàbregas, kojemu je dodijeljena 2006. te Sergio Agüero koji je nagradu za najboljeg mladog igrača u Europi osvojio 2007. Suprotan primjer je Anderson, laureat za 2008. Nakon što je s 19 godina za 31,5 milijuna eura iz Porta transferiran u Manchester United od njega su se očekivale velike stvari, ali ubrzo se pokazao kao jedna od najvećih i najskupljih pogrešaka sir Alexa Fergusona. Danas mu je 28, posljednju od svega osam utakmica za brazilsku reprezentaciju odigrao je 2008. i član je Internacionala iz rodnog Porto Alegrea, kluba u kojem je počeo “Zlatni dečko” za 2009. U jednom trenutku činilo se kako će Alexandre Pato biti sljedeća velika stvar u nogometu, te godine kada je proglašen najboljim mladim igračem zabio je čak 15 golova, no ozljede su mu “ubile” karijeru koju danas pokušava oživjeti u Villarealu. Mario Balotelli nagradu je pak dobio 2010. Petu godinu zaredom Zlatni dečko iz 2011. Mario Götze preklani je zabio gol vrijedan naslova svjetskog prvaka, Isco (koji je nagradu primio 2012.) dva je puta s Realom osvajao Ligu prvaka, a Pogba (laureat iz 2013.) postao je najskuplji nogometaš u povijesti. O karijerama Raheema Sterlinga i Anthonyja Martiala, koji su unazad dvije godine proglašavani za najboljeg U21 nogometaša u Europi, još je prerano davati sud. Petu godinu zaredom i hrvatski nogomet ima predstavnike u užem izboru – Alena Halilovića koji je i prošle godine bio u konkurenciji (rekorder je Mateo Kovačić koji je čak tri puta bio u konkurenciji) te Antu Ćorića. Iako online glasanje nema nikakvog utjecaja na konačni ishod, stav navijača ne daje baš nikakvu nadu mladim veznjacima kako bi baš oni mogli postati Zlatnim dečkom za 2017. Ako je suditi po stavu europskih navijača, mrtva utrka vodit će se između mladog vratara Milana Gianluigija Donnarumme, Marcusa Rashforda (Manchester United) te, očekivano, europskog prvaka Renata. Cijeli tekst čitajte u MAX-u. 