Još pet dana ostalo je do povijesnog meča Stipe Miočića i Juniora dos Santosa koji će se moći pratiti na portalu GOL.hr i Novoj TV.  Nova TV posjetila je u Clevelandu UFC prvaka teške kategorije, 34-godišnjeg američkog Hrvata koji želi postati prvi UFC teškaš koji je obranio ovaj naslov dva puta.  Kada sam posljednji put razgovarao s vama, prije šest mjeseci, u jednom trgovačkom centru, bilo je mnogo ljudi koji su čekali vaš autogram. Koliko ste ih potpisali taj dan?  - Mnogo. Mislim, negdje oko 800 ili više. Tisuću čak, ne znam. Toliko je bilo ljudi, bila je prava ludnica. Bilo je fenomenalno i bilo mi je drago biti dio toga.  Kako idu pripreme za borbu? Imate li neke specijalne metode za Dos Santosa?  - Pripreme idu dobro. Pobijedit ću. Izaći ću iz Octagona opet kao prvak s pojasom. Spreman sam, volio bih da je borba već sutra.  Koliko ste sada bolji borac nego prije dvije i pol godine, kada ste izgubili borbu protiv Dos Santosa?  - Potpuno drugačiji borac. Drugačiji sam u svakom aspektu. Bolji sam kondicijski, imam više samopouzdanja, bolje hrvam, bolje grapplam, u svemu sam bolji. 100 posto bolji.  Koje je vaše mišljenje o protivniku?  - On je super simpatičan. Sjajan tip i veliki borac. Nažalost, moramo se boriti i, nažalost po njega, pobijedit ću.  Cro Cop, recimo, nikada nije volio trenirati u kampovima. Trenirate li vi uvijek ovdje u Strong style dvorani s istim sparing partnerima?  - Uvijek treniram ovdje. Cro Cop ima odličnu dvoranu u kući i zašto bi išao ikamo? Ja nemam dvoranu u svojoj kući, dolazim stalno ovdje jer imam nevjerojatne trenere i sparing partnere. Dovodim ovamo sparing partnere koji mi trebaju. Ovisi o protivniku. Ako je udarač, grappler, dovodim slične profile na trening.  Koliko je trenutačno UFC boraca u ovoj dvorani?  - Samo dvoje. Ja i Jessica Eye.  Možete li usporediti svoj život sada i prije nego što ste postali UFC prvak?  - Mislim da sam danas mnogo zaposleniji, mnogo je više obveza, ali to je sve dio igre. Nikada nisam zadovoljan, uvijek želim biti bolji. Želim pobjeđivati. Volim pobjeđivati i biti pobjednik. Volim to što radim i nikada se neću predati.  Uvijek gladan pobjeda?  - Umirem od gladi. Uvijek.  Upoznali ste LeBrona Jamesa. Kakav je kao osoba?  - Jako dobar tip. Svi košarkaši Clevelanda su super. Bili smo na utakmici Indiansa. Vidio sam ga baš na posljednjoj utakmici s Torontom. Zaista je dobar, voli se šaliti. Svi su takvi. On je velika zvijezda, a ja sam sretan što me znaju u Clevelandu.  Jeste li ikada spasili nekomu život kao medicinski tehničar?  - Jesam, da. Nekoliko puta. To je nevjerojatno. To je ono zašto se pripremate kao vatrogasac i medicinski tehničar. Nekomu spasiti život. Ne može bolje od toga. Poseban osjećaj.  Još uvijek imate vremena za to?  - O da. Mislim da radim još jednu smjenu ovaj tjedan. Moram provjeriti raspored.  