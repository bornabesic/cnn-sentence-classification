Nogometaši Juventusa slavili su u 24. kolu talijanske lige u gostima kod Cagliarija s 2:0 i povećali svoje vodstvo na ljestvici.  Juve je na Sardiniji do pobjede odveo Gonzalo Higuain golovima u 37. i 48. minuti, dok je u 67. minuti isključen domaći igrač Barella. Mario Mandžukić je odigrao cijelu utakmicu za torinsku momčad i u 90. minuti pogodio gredu, dok je Marko Pjaca ostao na klupi.  Mandžukić je na samom kraju utakmice dobio i žuti karton zbog kojeg neće moći igrati u sljedećem kolu protiv Palerma. Hrvatski napadač tijekom napada torinske momčadi 'zakačio' se s igračem Caglarija, a kad je ovaj pao na tlo, Mandžo se teatralno bacio na njega. Komentator Sky Sportsa Riccardo Trevisani taj potez je opisao 'čistom Mandžukićevom ludošću' dok je bivši igrač Fiorentine i Intera, Daniele Adani, na to odgovorio: - To uopće nije ludo, Mandžo je namjerno zaradio karton kako bi propustio sljedeću utakmicu. Hrvatski reprezentativac ove sezone je u talijanskom prvenstvu upisao 23 nastupa za Juve i pritom postigao 5 pogodaka. Inače, Juventus je sa 60 bodova vodeći na ljestvici ispred Rome (53) i Napolija (51).   >>Hrvati vodili Juventus do pobjede: Mandžukić zabio, a Pjaca prvi put zaigrao u početnom sastavu! >>Juventus pokrenuo kampanju: Oraspoložite mrguda Mandžukića! 