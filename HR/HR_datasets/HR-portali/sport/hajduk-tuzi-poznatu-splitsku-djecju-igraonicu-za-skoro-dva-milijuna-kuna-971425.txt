IZNOS od 1,6 milijuna kuna Hajduku navodno duguje Udruga za sport i rekreaciju ''Čarobni grad'', piše Slobodna Dalmacija. U pitanju je popularna splitska dječja igraonica ispod istočne tribine Poljuda, gdje roditelji za organizaciju rođendana s animatorom, grickalicama, sokovima, pizzom i tortom za desetero malih uzvanika trebaju izdvojiti 950 kuna, naravno ako uspiju na vrijeme rezervirati termin. Ista ta igraonica dužna je za najam tih 1500 kvadrata na Poljudu klubu svaki mjesec platiti 40 tisuća kuna, no prema tvrdnjama iz Hajduka oni to ne čine, barem ne u punom iznosu.Hajdukovo potraživanje od 1,6 milijuna kuna odnosi se za period od veljače 2013. do listopada 2015. godine kada je bivša klupska Uprava s Marinom Brbićem na čelu javnom bilježniku podnijela prijedlog za ovrhu nad Udrugom. Iz Hajduka su rekli kako će o svemu obavijestiti Trgovački sud u Splitu, na kojem su pokrenuli parnicu zbog prisilne naplate. No, iz Udruge tvrde da njima Hajduk duguje i potražuju 1,8 milijuna kuna. Na Poljudu sada kažu da će 1. lipnja utvrditi točan iznos, jer moraju uračunati i najamninu za još 19 mjeseci, te će o tome obavijestiti Trgovački sud u Splitu gdje su morali pokrenuti parnicu radi prisilne naplate. Kažemo da se radi o navodnom dugu “Čarobnog grada“ jer, s druge strane, iz te udruge tvrde da Hajduk njima duguje 1,8 milijuna kuna. Kako navode, traže izmaklu dobit jer prostor ne mogu koristiti na dane kad su utakmice na Poljudu, a ne mogu ni otvoriti dječji vrtić jer, kako tvrde, klub za prostor ne može ishoditi uporabnu dozvolu. Uz to, traže povrat ulaganja u uređenje podrumskih kvadrata gdje su sportske dvorane i svlačionice za koje kažu da ih ne mogu koristiti jer su poplavile i jer su utvrdili da nemaju adekvatne protupožarne ateste. Zbog toga u udruzi smatraju da se ti iznosi trebaju kompenzirati. Tko je od njih u pravu, utvrdit će Trgovački sud na kojem će se suprotstavljene strane sresti u lipnju. Druga mogućnost, na kojoj se već radi, je da se dogovore, i tako spor riješe mirnim putem. Vinko Radovani, Hajdukov odvjetnik i predsjednik Skupštine, kaže da je, nakon što je bivši nogometaš Giovanni Rosso izišao iz Udruge, bivši košarkaš Nikola Vujčić pokušao je projekt svesti na ekonomski isplative okvire. ''Klub im je više puta izlazio u susret. Udruga je imala primjedbe na preveliki zakup, pa je on umanjen. Kada zbog tragične smrti dječaka u igraonici 2010. godine nisu radili godinu dana, ništa im nismo fakturirali. Kada su nastavili s radom, uzeli smo u obzir da im treba vremena da se posao ponovo uhoda, a kada su istaknuli problem što ne mogu raditi kad se odigravaju utakmice, iako je to obuhvaćeno ugovorom, opet smo umanjili najam. Tako je iznos koji potražujemo obračunat nakon svih tih umanjenja'', rekao je  Radovani i dodaje da u klubu žele da udruga ostane u tom prostoru i vrati svoju investiciju.