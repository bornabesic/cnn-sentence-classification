FOTO: Hina  DVOSTRUKI olimpijski pobjednik, novozelandski veslač Mahe Drysdale, slavio je ispred Damira Martina u Riju za "debljinu dlake", na sad već slavnu utrku potrošene su litre i litre tinte, a za najnoviji paragraf pobrinuli su se akteri najuzbudljivije veslačke utrke ikad odvožene.    Novozelanđanin je po završetku igara drugi put šokirao sportsku javnost objavivši kako će iduću godinu pauzirati od veslanja i baviti se biciklizmom, a Damir Martin je izgleda odlučio pokušati nagovoriti svog velikog rivala na ostanak u čamcu.  Naš veslač prije nekoliko dana otisnuo se put Novog Zelanda, gdje će trenirati Drysdaleom, koji mu je najljući sportski rival, ali čini se i dobar prijatelj. Za početak je pao dvoboj na ergometru na televiziji, a konačni oktšaj bit će 11. prosinca na Novom Zelandu.  "E ovo je gušt! Trenirati u društvu i u uvjetima najboljih! Zajedno se pripremamo za nadolazeću regatu Billy Webb Challenge 11. prosinca u Whanganuiu gdje ćemo ponovno odmjeriti snage u samcima, ali ovaj put na malo dužoj dionici od 5km," napisao je na Facebooku.  Samo četiri mjeseca nakon legendarne olimpijske utrke u Riju, sportska javnost imat će priliku pogledati reprizu slavnog dvoboja u kojem je Drysdale pobjegao Martinu s olimpijskim zlatom za 1/5000 sekunde.   Biciklist Drysdale imat će problema i na zemlji  Posljednjih nekoliko dana treniraju zajedno i slažu se kako nisu baš spremni za trku.  "Vozio sam malo bicikl, ništa ozbiljno," kaže Martin, koji je i sam vrstan biciklist i mogao bi Drysdaleu ponuditi trku i na zemlji.  "Mahe je tu negdje kao ja, stoga bit će sjajna utrka."  "Joj, samo da ne ode opet u foto finiš," smije se Drysdale. "Nadam se da ću ga ovaj put ostaviti za nekoliko dužina čamca."  "Ipak, mislim da to neće biti slučaj u ovoj utrci. Format je nešto drugačiji, počet ćemo i završiti na istom mjestu, okretat ćemo se oko bove na polovici."  Nema sumnje, kad su ova dvojica u pitanju bit će vatre do samog cilja.