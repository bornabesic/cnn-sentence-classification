Hvala vam na podršci. Neću vas razočarati i sigurno ću Al Nassru vratiti pobjednički duh, poruka je koju je novi trener saudijskog kluba, 44-godišnji Zoran Mamić, uputio navijačima. Kao što je poznato, Zoran Mamić, koji je do sada vodio najtrofejniji klub u Hrvatskoj, zagrebački Dinamo, potpisao je ugovor s Al Nassrom na godinu dana. Pregovori s Mamićem odrađeni su u tajnosti, a iako su u javnost procurile informacije da će za taj jednogodišnji ugovor hrvatski stručnjak zaraditi oko milijun i pol dolara, neki saudijski mediji tvrde da je taj iznos prenapuhan i da ne vjeruju da će zaraditi toliki novac s obzirom na to da klub Al Nassr i ne stoji financijski najbolje. Uprava kluba na čelu s predsjednikom, princom Faisalom bin Turkijem angažirala je Zorana Mamića, između ostalog, jer je bio i najjeftiniji. Klub Al Nassr, koji je osnovan prije 60 godina, prolazi kroz tešku financijsku situaciju s obzirom na to da u Saudijskoj Arabiji više ne teku med i mlijeko i nema se novca kao nekada. Naime, zbog rata u Jemenu i financiranja pojedinih islamističkih skupina u Siriji, Saudijska Arabija je prvi put u povijesti u novu godinu ušla s deficitom od stotinu milijardi američkih dolara, što je uvelike utjecalo na životni standard. Mora osvojiti prvenstvo Također, prvi izbor čelnika Al Nassra bili su argentinski stručnjak Diego Cocca i Patrice Carteron, Francuz koji sjedi na klupi egipatske Wadi Degle, momčadi za koju nastupa iskusni Florent Malouda. Međutim, obojica su bili preskupi za Al Nassr i tada se odlučilo početi pregovore sa Zoranom Mamićem. Inače, Al Nassr je jedan od najuglednijih nogometnih klubova u Saudijskoj Arabiji. Osnovan je 24. listopada 1955. godine i dolazi iz glavnog grada Rijada, u kojem živi više od sedam milijuna ljudi. U svojoj povijesti klub je osvajao osam puta saudijsku Premier ligu, a Mamić neće biti prvi Hrvat na klupi. Od 11. siječnja do 26. svibnja 2011. glavni trener Al Nassra bio je Dragan Skočić, bivši trener Rijeke, koji je potom radio u dva iranska kluba, Malavanu i Fooladu. Poznato je da su se kao treneri u ovom klubu okušala mnoga slavna imena, poput Talijana Waltera Zenge i Fabija Cannavara, Kolumbijca Renéa Higuite i Brazilca Marija Zagalla. Pred Zoranom Mamićem stoji velika zadaća i izazov. Naime, predsjednik kluba, princ Faisal bin Turki postavio mu je uvjet da mora osvojiti prvenstvo Saudijske Arabije s obzirom na to da je klub Al Nassr prošle godine imao najlošiji rezultat u svojoj povijesti. Bio je tek osmoplasirani (prvak je bio Al Ahli pod vodstvom Švicarca Christiana Grossa), nije osvojio niti jedan trofej i prerano je bio izbačen iz Azijskog kupa. Predsjednik kluba ima veliko povjerenje u Zorana Mamića. U izjavi za saudijske medije princ Faisal bin Turki kazao je da Mamić iza sebe ima izuzetno bogatu karijeru. Šest godina sportski direktor – Osim što je bio sjajan igrač, bio je i član zlatne nogometne reprezentacije koja je osvojila treće mjesto na Svjetskom prvenstvu u Francuskoj 1998. godine. Između ostalog, Zoran Mamić je s Dinamom osvojio tri naslova prvaka i dva Kupa. Klupu je preuzeo 2013. godine, a prije je nakon završetka igračke karijere šest godina bio sportski direktor kluba – kazao je princ Faisal bin Turki, vjerujući da je klub sa Zoranom Mamićem dobio izuzetno pojačanje, koje će taj klub vratiti u sam vrh saudijske lige i regije. Osim nogometnog izazova, pred Zoranom Mamićem stoje i životni izazovi. Pred njim je teško razdoblje privikavanja. Jer, raditi u Europi i Saudijskoj Arabiji razlika je kao nebo i zemlja. Osim klime i velikih vrućina koje će ga dočekati, poznato je da je Saudijska Arabija najzatvorenija zemlja na svijetu, u kojoj vladaju strogi šerijatski zakoni i svaka osoba koja ih krši bude kažnjena, od bičevanja do smrtne kazne odrubljivanja glave, bez obzira na to o kome se radi. Tamo nije dozvoljeno konzumiranje alkohola, druženje muškaraca i žena, koji su odvojeni u svim segmentima društva, što podrazumijeva po spolovima odvojene kafiće, restorane... Zoran Mamić, zajedno s pomoćnikom Krznarom, u Saudijsku Arabiju stigao je za vrijeme mjeseca ramazana, u kojem se ne smije konzumirati hrana niti piće od zore pa do zalaska sunca, što vrijedi za sve stanovništvo bez obzira na vjeru ili naciju. Cijelu priču čitajte u MAX-u. 