Foto: Getty Images/Guliver Image TANKA je linija od pobjednika do gubitnika. Za Mourinha je ta linija bila duga sinoćnjih 90 minuta protiv Ajaxa. Da je izgubio finale, sezona bi bila potpuni debakl. No, ovako će Unitedovi šefovi, unatoč silnim utrošenim milijunima, sezonu ipak okarakterizirati uspješnom. Liga kup i Europska liga, koja znači i igranje u Ligi prvaka, isprali su gorčinu katastrofalnog šestog mjesta u Premiershipu. "Dečki su bili fantastični. Presretan sam načinom kako su igrali u mojoj najtežoj trenerskoj sezoni", rekao je Mourinho koji je sinoć osvojio svoj četvrti europski trofej. Iako su iza europskih, a osobito engleskih klubova, vrlo duge i naporne sezone, najveće momčadi uskoro kreću na turneje diljem svijeta. Liverpool je u Australiji, drugi klubovi Premiershipa će put Azije i SAD-a, kao i Real i Barcelona, no United, čini se, ne ide nigdje. "E, sad ne želim vidjeti nikakav nogomet ni prijateljske utakmice. Nadam se da će se doći pameti. Zadnjih nekoliko mjeseci je bilo gotovo nemoguće igrati. Krpali smo sastav zbog ozljeda, tjerali igače do maksimuma i pokušavali izvući najviše što možemo do kraja sezone. Vrijeme je za odmor", jasno je Mourinho poručio šefovima.