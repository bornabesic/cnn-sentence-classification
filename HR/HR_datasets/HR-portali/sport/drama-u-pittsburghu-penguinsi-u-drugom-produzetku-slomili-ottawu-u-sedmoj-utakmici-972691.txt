Foto: Getty Images/Guliver Image HOKEJAŠI Pittsburgh Penguinsa slavili su 3:2 protiv Ottawa Senatorsa u drugom produžetku sedme utakmice finala doigravanja Istočne konferencije NHL-a i ušli u finale Stanley Cupa, u kojem ih čekaju Nashville Predatorsi. Aktualni prvaci tako imaju priliku postati prva momčad nakon 1998. godine koja je obranila naslov prvaka. Ottawa Senatorsi oduševili su u ovom doigravanju borbenošću i rijetko viđenom voljom, ali ipak su morali potpisati poraz nakon što je Chris Kunitz u šestoj minuti drugog produžetka strašnim udarcem pogodio same rašlje Andersenova gola. Dvaput su gubili u ovoj utakmici, dvaput se vraćali, ali treću priliku nisu imali. Fantastični golman Senatorsa briljirao je cijeli playoff, noćas imao 39 obrana, ali Ottawa je izgubila i šestu uzastopnu sedmu utakmicu u povijesti franšize i još će morati čekati na svoj prvi Stanley Cup. Penguinsi su jednostavno pobjednička momčad. Dobili su zadnje tri serije koje su otišle u sedmu utakmicu, ove sezone su osim Senatorsa s 4:3 pobijedili i Washington Capitalse i ovo im je šesti ulazak u finale Stanley Cupa u povijesti. Tamo ih čekaju Nashville Predatorsi, momčad koju nitko nije ozbiljno shvaćao, a oni su do finala izgubili samo četiri utakmice. Prva utakmica finalne serije igra se u ponedjeljak.