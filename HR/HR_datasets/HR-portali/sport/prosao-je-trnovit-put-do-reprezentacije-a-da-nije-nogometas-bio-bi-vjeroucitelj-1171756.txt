Novi napadač hrvatske reprezentacije Ivan Santini (28) ovako je nastupio na svome debitantskom okupljanju. – Poziv za Island je iznenađenje, još uvijek nisam siguran je li to istina – nasmijao se blagi zadarski div, 190 cm visoki Ivan, heroj francuskoga Caena, grada u Normandiji koji će zahvaljujući Santinijevim pogocima i u sljedećoj sezoni imati prvoligaša. No tko je uopće Ivan Santini, Caenov svetac i dečko koji će u 29. godini debitirati za reprezentaciju? Naravno da izbornik Čačić nije mogao ni smio ignorirati takav napadački učinak u jednoj od najjačih europskih liga, ali uspon do vrhunca karijere za Santinija bio je itekako trnovit. Preko Zadra, Zaprešića, Salzburga, pa njemačkih Ingolstadta i Freiburga, do belgijskih Kortrijka i Standarda. Nikada u karijeri nije imao zaleđe ni utjecajan lobi, za sve se morao izboriti sam, ali i u najtežim trenucima, kada je bio bez kluba i kada je vježbao sam, po uputama prijatelja i trenera Ferde Milina, bio je čvrst, samouvjeren, uspravan i neovisan. – Ivanu je poziv u reprezentaciju nešto o čemu je sanjao kada je počinjao seniorsku karijeru – kaže nam Krševan Santini, stariji 30-godišnji brat, donedavno vratar azerbajdžanskog Neftčija. Neće trčati za novcem Otkriva kako je Ivan odbio basnoslovnu ponudu iz Kine, samo kako bi ostao na oku Čačiću. – Ivan nije tip koji će trčati za novcem. Do sada je u karijeri pristojno zaradio, kako se kaže, ima za kavu, ali daleko od toga da je imao milijunska primanja. Želio je ostati u Francuskoj i slijediti svoj san. Sada ga je napokon dočekao i zato je njegova reakcija bila onako iskrena, dječačka. Znao je da će taj poziv jednoga dana, uz Božju pomoć, i doći. Veliki smo vjernici, vjera nas vodi kroz život i uči nas da se nikada ne predajemo – kaže Krševan, nesuđeni “fashion guru” ili vatrogasac, dok bi Ivan, da nije nogometaš, bio – vjeroučitelj, kako je jednom izjavio za Zadarski list. Kada ste saznali da će Ivan u Ameriku s vatrenima? – Proteklih mjeseci, otkad sam bez kluba, trenirao sam u Caenu. Još u ožujku gospođa iz kluba pozvala je Ivana i najavila mu da mora u Pariz napraviti vizu za SAD jer je dobio pretpoziv za reprezentaciju. Tada smo znali da se nešto sprema iako nismo mogli biti sigurni – kaže Krševan. Jako ste bliski s bratom? – Čujemo se svakoga dana, ako treba i nekoliko puta. Što ću, mlađi mi je brat, oduvijek sam se zaštitnički postavljao prema njemu, posebno otkad smo ostali bez oca. Sad kad je postao reprezentativac, srce mi je na mjestu i mogu se posvetiti svojoj karijeri – dodaje Krševan, koji uz Ivana ima i mlađu sestru, 14-godišnju Simonu. Obitelj Santini ostala je bez oca Romea u svibnju 2008. godine. Poznati zadarski kantautor preminuo je u snu u 44. godini... – Kao i svim mladim ljudima, tata je bio naš uzor. I sam je bio sportaš, kao junior bio je prvak Hrvatske i brončani u Jugoslaviji u bacanju koplja. Kasnije se počeo baviti glazbom. Otac je Ivanu i meni bio potpora, ali nije nam ništa nametao, nego prepustio da svaki od nas sam izabere svoj put. Očeve pjesme zauvijek u srcu Braća Santini jednom su zgodom rekla kako su im omiljene pjesme upravo očeve uspješnice “Dvanaesti anđeo” (posvećena pokojnome Hrvoju Ćustiću, za koju je Romeo Santini napisao tekst) i “Kamena Dalmacija”. – Je, tako je, to je nešto što zauvijek ostaje u srcu – zaključio je Krševan Santini.