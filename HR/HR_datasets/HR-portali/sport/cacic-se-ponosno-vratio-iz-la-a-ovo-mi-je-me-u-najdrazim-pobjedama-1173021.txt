Možda nije najveći hrvatski nogometni pohod, ali jest onaj koji će se pamtiti. Otišli su vatreni u Los Angeles osvojiti svoju Bitku kod Termopila, gdje su s odredom predvođenim mladim igračima i pod Čačićevim vodstvom zadržali prednost i jakoj se ‘meksičkoj vojsci’ osvetili za Brazil. Čop, Tudor i Lovre Kalinić predvodili su naših velikih 300 i ušutkali većinu navijača na američkom stadionu. Bila je to 12. najposjećenija utakmica Hrvatske u povijesti. Gladna je izgleda bila dijaspora za kockicama... – Ponosan sam. Sami ste rekli kako je reprezentacija ispraćena kao najgora u povijesti, ispalo je da je ovo najbolja generacija u povijesti hrvatske reprezentacije. Došlo je više od 60.000 ljudi, došlo je jako puno Hrvata iz Kanade, iz Australije... i rekli su da su bili žalosni zbog onoga što su čitali o nama. Došli su čuti hrvatsku himnu, znali su kakva reprezentacija dolazi, ali bili su ponosni. Od svega u L. A.-u najviše me se dojmila ta ljubav prema domovini i hrvatskom dresu, iako su bile najave kakve su bile, da dolazimo s ‘D reprezentacijom’ koja je sklepana samo tako, da idemo rušiti statistiku i ostali. Ali te ljude tamo to nije sputalo da dođu i prijeđu tolike kilometre – rekao je izbornik Ante Čačić koji, iako je proputovao pola svijeta da dođe do Zagreba, osmijeh nije skidao. Bio je raspoložen za izjave jer zna da je doživio američki san. – Imao sam čast da kao izbornik prvi put reprezentaciju povedem na američki kontinent i naši igrači su pokazali da imaju talenta i veliku strast za svoju domovinu. U ovoj utakmici smo imali 10 debitanata, devet ih je nastupilo i to su ti mladi igrači na koje u budućnosti moramo računati. Jedno vrijeme se spočitavalo da bildamo statistiku s Moldavijom i San Marinom, onda smo se okuražili i otišli u Kinu, igrali s Čileom. Ova je utakmica pokazala da sve to ima svrhu. Nije sve u onom šturom rezultatu na semaforu, treba gledati opću dobit. Ćorluka se javio prvi A opća dobit su zadovoljni i navijači i igrači. Javili su se nakon utakmice i A reprezentativci. – Čestitali su i javili se. Prvi je bio Ćorluka, i to odmah u noći poslije utakmice. Svi su izgleda uživali u pobjedi... – Mi smo uživali, ti mladi dečki što su dobili priliku, pokazali su se. Iako ta utakmica Savezu ili tako nekome ne donosi ništa posebno, nama donosi puno. Island je sada najbitniji. Razmišljao sam o njemu i prije Meksika. Ovo je bila utakmica za atmosferu, ali Island je bitan –prokomentirao je Duje Čop. No, od sutra i svi ostali se okreću Islandu, kaže Izbornik. – Kvalifikacije su na pola puta. Island je u kvalifikacijama za Europsko prvenstvo i na prvenstvu bio dobar. To će biti utakmica koja puno toga može riješiti. Dobra je stvar da su igrači u dobrom raspoloženju, osvajaju trofeje, nacionalne kupove, Ligu prvaka... Jedino imamo problema na desnom boku jer je Vrsaljko ozlijeđen, a Srna se rano oprostio, ali ova je utakmica poslužila da vidimo gdje smo – kaže Čačić. Totti kao inspiracija mladima Igrači su dolaskom u Zagreb izgledali premoreno, izbornik je bio najraspoloženiji. Tako da možda i jesu u dobrom raspoloženju. A sada uz reprezentativne obveze, okupljanja i pripreme, čeka i Ligu prvaka. –Mislio sam ići na finale, ali pripreme su, a i uvjeti nisu najbajniji, tako da neću ići. Nemam favorita, u finalu su dvije najbolje ekipe, jedna je utakmica. Detalji će odlučiti, jedan trenutak, jedna greška, nadam se ne odluka suca – zaključio je Ante Čačić. Osim vatrenih u Americi, priča u Europi vrtila se oko Tottija. –Jedna lijepa priča koja je došla kraju, imam samo poštovanje prema njemu, svakako se može ugledati na Tottija. Drago mi je da sam učio od takve legende. Bio je užitak igrati s njim – osvrnuo se Tin Jedvaj na oproštaj Francesca Tottija s kojim je neko vrijeme igrao u Romi, ali to mu ipak nije toliko bitno i sam je još pod dojmom Meksika.