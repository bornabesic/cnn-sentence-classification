Britanski list Daily Telegraph nastavlja s otkrivanjem korupcijskog skandala u engleskom nogometu i u četvrtak je objavio snimke na kojima se vidi kako trener Queens Park Rangersa Jimmy Floyd Hasselbaink, zatim pomoćni trener Barnsleya Tommy Wright te vlasnik Leedsa Massimo Cellino primaju mito.  Barnsley  je odmah suspendirao Wrighta koji je snimljen kako uzima 5000 funti, dok je Hasselbaink, legendarni napadač Chelseaja, pregovarao o naknadi od 55.000 funti od agencije koja bi surađivala s njim u prodaji nogometaša. Najdalje je otišao kontroverzni Cellino koji je novinarima Daily Telegrapha, za koje je mislio da su menadžeri, ponudio da kupe 20 posto kluba kako bi on zauzvrat dobio postotak od transfera. Na videosnimci se vidi da talijanski poslovni čovjek govori da "nema rizika u tom poslu jer su zaštićeni". Daily Telegraph je pokrenuo skandal pričom o tome da je sada već bivši engleski izbornik Sam Allardyce primao mito vezano za transfere igrača. Engleski nogometni savez je nakon izbijanja skandala smijenio Allerdaycea koji je navodno primio 400.000 funti. 