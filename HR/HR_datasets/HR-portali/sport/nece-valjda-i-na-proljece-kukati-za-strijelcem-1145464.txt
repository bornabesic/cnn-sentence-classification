Djeca, supruge, djevojke, roditelji... svi oni koji čekaju da se igrači Dinama vrate s dvotjednih priprema morat će pričekati pet dana više. Naime, plavi u Turskoj imaju odlične uvjete za rad, a vremenska prognoza za Zagreb baš i nije idealna za nogometne treninge pa je maksimirski klub odlučio povratak odgoditi s 5. na 10 veljače. Petev čeka Brazilca U tih pet dodatnih dana prilično je vjerojatno da će pronaći još jednog suparnika za dodatnu utakmicu. Nije to loše za trenera Peteva, imat će pet dodatnih dana, tako bi i Sammir mogao dobiti priliku nešto odigrati za Dinamo, a imat će se s momčadi više prilike upoznati i Marcos Guilherme. Naime, 21-godišnji Brazilac u petak je trebao potpisati za Dinamo u kojem će provesti godinu i pol dana na posudbi, a u međuvremenu će Dinamo odlučiti hoće li ga otkupiti od Atletico Paranaensea. Danas bi trebao put Turske gdje će početi raditi s plavima. Dolaskom Brazilca Dinamo je popunio mjesto koje je ostalo upražnjeno nakon odluke Peteva da se odrekne Juniora Fernandesa, a može igrati i na mjestu koje drži Soudani koji će otići na ljeto, no tu plavi imaju i drugih rješenja, Šituma i Fiolića. Mjesta polušpice ionako su riješena s Ćorićem i Sammirom, do ljeta je tu i Machado, to mogu igrati i Antolić, Pavičić... ostaje tek vidjeti hoće li biti nekakvih rješenja u samoj špici. U jesenskom dijelu sezone napadači Angelo Henriquez i Armin Hodžić nisu se baš iskazali iako nisu samo njih dvojica za to kriva jer im momčad baš i nije stvarala nekakve prilike. No brojke su im ipak jako siromašne, Hodžić je u 16 nastupa zabio tri gola, za svaki gol u prosjeku mu je trebalo 346 minuta. Henriquez je po toj statistici bio još lošiji, u 28 nastupa samo je dvaput bio strijelac, prosječno je zabijao svakih 749 minuta. Dinamo zasad nije našao novog napadača, koliko znamo, na radaru koji bi usmjerio ‘špicu’ u Maksimir u još ovih nekoliko dana prelaznog roka – nema je. Tako da do daljnjega Petev ima spomenuti dvojac. U ovom trenutku čini se da je u maloj prednosti Hodžić. Prvo jer je na pripremama od prvog dana, a Henriquez je bio s reprezentacijom Čilea na Kina kupu, kad i selekcija Hrvatske. I vratio se ne baš sretan jer je proputovao 50.000 kilometara, a na kraju nije zaigrao ni minute. S plavima je otišao u Tursku, ali u posljednjoj utakmici nije igrao jer je lakše ozlijeđen. A Hodžić se očito napalio pa je čak i Petev u jednom trenutku rekao: – Hodžić leti! Najviše je pokazao protiv Triglava u utakmici u Rovinju kada je i zabio dva gola (po jedan su dodali Gojak i Olmo), u dvije utakmice u Turskoj, protiv Dnipra i Zagłębiea nije zabio, strijelci su protiv Ukrajinaca bili Gojak, Machado i Pavičić, a protiv Poljaka Olmo, Šitum i Pavičić. Šteta zbog Božića Protiv Zagłębiea baš i nije imao vremena zabiti jer je zbog međusobne tučnjave isključen već u 22. minuti lude utakmice u kojoj je ukupno bilo pet crvenih kartona. Novu priliku za dokazivanje imat će već u nedjelju kada plavi igraju protiv slovačke Žiline. Kanio je Petev priključiti momčadi mladog Ivana Božića, dečka koji je u Ligi prvaka mladih bio sjajan i postao najbolji strijelac grupne faze, no na kraju je otpao zbog ozljede. 