Toronto Raptors i San Antonio Spursi plasirali su se u polufinale doigravanja nakon što su sa 4-2 u seriji eliminirali Milwaukee Buckse, odnosno Memphis Grizzliese.  Raptorsi su u šestoj utakmici protiv Milwaukee Bucksa slavili na njihovom terenu sa 92:89 iako su ispustili vodstvo od čak 25 razlike u trećoj četvrtini. Do pobjede ih je vodio DeMar DeRozan sa 32 koša.  Cory Joseph je zabio pet koševa u seriji od 9-0 u zadnje dvije minute, uključujući i tricu minutu i pol prije kraja za pobjedu Raptorsa. U polufinalu Istočne konferencije Toronto ide na branitelje naslova Cleveland Cavalierse, a prva utakmica se igra u ponedjeljak. I San Antonio Spurs su izborili pobjedu u šestoj utakmici, sa 103:96 bili su bolji od domaćina Memphis Grizzliesa. Spurse u polufinalu Zapadne konferencije čekaju Houston Rocketsi.  Najbolji  kod Grizzliesa bio je Mike Conley koji je utakmicu završio sa 26 koševa, a Zach Randolph je upisao svoj četvrti double-double u postsezoni sa 13 koševa i 11 skokova. Marc Gasol je dodao 18 koševa.  Kandidat za MVP-ja Kawhi Leonard bio je najučinkovitiji igrač utakmice i San Antonija sa 29 pogodaka. Tony Parker je ubacio 27, a LaMarcus Aldridge 17 uz 12 skokova.  