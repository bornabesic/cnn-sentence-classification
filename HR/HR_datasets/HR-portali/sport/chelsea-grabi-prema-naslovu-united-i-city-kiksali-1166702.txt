Nogometaši Chelsea načinili su još jedan korak bliže osvajanju naslova prvaka nakon što su u susretu 35. kola na gostovanju pobijedili Everton 3:0. Golove za bluese zabili su Pedro (66), Gary Cahill (79) i Willian (86). U drugom dvoboju Middlesbrough i Manchester City su odigrali 2:2, nakon što je City izjednačio pet minuta prije kraja utakmice. Domaćin je pobjedom mogao produžiti nadu za ostanak u elitnom društvu, dok su Cityju bodovi bili potrebni u borbi za plasman u Ligu prvaka. Na koncu oba sastava mogu biti nezadovoljna. Middlesbrough jer je sve bliže padu u niži rang, dok je City ugrozio četvrto mjesto. Boro je vodio 1:0 i 2:1 golovima Alvara Negreda (38) i Caluma Chambersa (77), no City se oba puta vratio, a strijelci su bili Sergio Aguero (69-11m) i Gabriel Jesus (85). I drugi klub iz Manchestera je remizirao. United je na Old Traffordu odigrao 1:1 protiv Swansea Cityja. Domaćin je poveo u posljednjim trenucima prvog dijela golom Waynea Rooneyja iz jedanaesterca, a izjednačio je Gylfi Sigurdsson u 79. minuti.               Chelsea sada ima 81 bod, sedam više od Tottenhama kojeg večeras očekuje gradski derbi protiv Arsenala. Liverpool je treći sa 66 bodova koliko ima i Manchester City na četvrtom mjestu. Peti je United sa 65 bodova, a šesti je Arsenal sa 60 bodova, ali i dvije utakmice manje. Posljednja tri mjesta koja vode u niži rang drže Swansea City (32), Middlesbrough (28) i Sunderland (21) koji je već ispao. Hull City koji rži 17. mjesto, posljednje koje osigurava prvoligaški spas ima 34 boda. 