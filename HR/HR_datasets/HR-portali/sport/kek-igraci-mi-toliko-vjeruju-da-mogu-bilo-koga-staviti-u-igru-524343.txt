Rijeka je pobijedila Hajduk u Jadranskom derbiju 2-0. Golove su zabili Maleš i Gavranović, a Riječani su se primaknuli korak bliže svojem prvom, povijesnom naslovu prvaka Hrvatske. Matjaž Kek bi tako mogao postati prvi trener koji je zaustavio domanciju Dinama posljednjih godina. - Obećao sam pravu Rijeku. Nije bilo nimalo lako, ali mislim da smo na kraju zasluženo pobijedili. Derbi je uvijek težak. Hvala navijačima, evo im dar od nas. Sad nas čeka Koprivnica i još jedna utakmica s velikim ulogom. Žao mi je samo što nam je u drugom poluvremenu nedostajalo malo drskosti. Bili smo kao na dizelu, ali moram razumjeti svoje igrače - rekao je Kek pa dodao: - Ne bih nikoga posebno isticao, ali ako moram reći izdvojit ću Matu Maleša. On je pokazao srce i želju. Pravi kapetan. Odveo nas je do pobjede. Gorgon je ozlijeđen. Kakva je situacija s njime? - Znali smo da neće igrati cijeli tjedan. Igrači mi ulijevaju toliko povjerenje na treningu da mogu bilo koga staviti da igra. Pa Chelseaju je naslov donio igrač koji je odigrao samo 112 minuta (Michy Batshuayi op. a.). Da se to dogodilo kod nas, to bi bilo čudo. Trener Hajduka imao je razloga za nezadovoljstvo. - Znali smo da će biti teško. Primli smo dva gola iz dvije pogreške. Tek smo u drugom poluvremenu počeli stvarali prilike. Pokušali smo zabiti i vratiti se u utakmicu, ali nismo uspjeli. Još smo izgubili tri igrača zbog kartona - nezadovoljan je bio trener Hajduka Joan Carrillo. A kako i ne bi. Osijek se pobjedom protiv Slavena ponovo bodovno izjednačuje s 'bijelima' u borbi za treću poziciju. 