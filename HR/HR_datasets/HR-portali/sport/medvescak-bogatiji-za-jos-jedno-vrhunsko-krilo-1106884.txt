U samoj završnici priprema pred novu sezonu, napad zagrebačkog predstavnika u KHL-u postaje bogatiji za vrhunsko krilo. Osvajač Calderovog kupa, vlasnik bronce sa Svjetskog prvenstva i klasni NHL-ovac, Bobby Butler, novi je član Medveščaka. „Bobby je brzo krilo s izvrsnim osjećajem za gol. Dokazani je strijelac na svim razinama i kod nas bi trebao biti top 6 igrač“, izjavio je prilikom objave potpisivanja sportski direktor Medveščaka, Aaron Fox. Butler, rođen u Marlborough u SAD-u, profesionalnu karijeru je započeo nakon završetka studija na University of Hampshire gdje je u svojoj zadnjoj godini bio kapetan momčadi. Prvo NHL iskustvo dobio je s Ottawa Senatorsima u čijem klubu je proveo dvije godine. S AHL filijalom Ottawe, Binghamton Senatorsima osvojio je Caldera u sezoni 2010./11., svoje prve godine kao profesionalni hokejaš, a u doigravanju je kroz 23 utakmice upisao 13 golova (17 bodova). Dvije godine kasnije, odlaskom iz Ottawe, igrao je za New Jersey Devilse, Nashville Predatorse i Florida Pantherse za ukupno 130 NHL utakmica u kojima je skupio 49 bodova. 2013. godine pozvan je u reprezentaciju SAD-a i na Svjetskom prvenstvu Elitne Divizije u brončanu medalju ugradio 4 boda u 8 utakmica. Posljednju sezonu u Sjevernoj Americi ovo desno krilo kojeg krasi dobar rad ruku i odličan pregled igre, proveo je kao član San Antonio Rampagea. Prošle sezone proveo je prvu godinu na europskom ledu, u SHL-u igrajući za MODO.