Ime je znamen, govorili su stari Rimljani. Predznak. Slutnja. Na taj način često razmišljaju i moderni gladijatori kada za sebe traže prigodan nadimak koji će ih opisati kao borca. I malo je onih među njima koji “špicname” nemaju, kao što ga nema Darko Stošić, jedna od glavnih zvijezda FFC-ove borilačke priredbe koja će se sutra održati u zagrebačkoj Areni. Darko tvrdi da ga nadimak neće učiniti boljim borcem, no takav odgovor ne zadovoljava njegove fanove pa su neki predložili da ga se u borilištima ubuduće najavljuje s “Dark KO”. Leteći Džentlmen A dotični se za ovu priredbu pripremao tako da je posljednja tri tjedna sparirao s Cro Copom, u njegovoj privatnoj dvorani. – Nisam vidio spremnijeg čovjeka od Cro Copa među svojim vršnjacima, a kamoli u tim godinama. Čovjek je stvarno brutalno spreman – kazao je Darko koji očito nema tako dobru maštu kao naš Ivica “Teror” Trušček: – Kad sam se borio u Finskoj, domaćini nisu mogli izgovoriti moje prezime pa sam im rekao da me najave s “Teror” i tako mi je to i ostalo. Danas se odazivam na taj nadimak kao pas – kazao nam je Ivica koji je na jučerašnju presicu, na dan svog 29. rođendana, došao u pratnji troje svoje dječice, Janka (3), Ive (6) i Lare (8). Jednako opak nadimak ima i trećerangirani kikboksač svijeta Mladen Brestovac koji u ring ulazi kao “Škorpionov ubod”. – Taj mi je nadimak prije 10 godina u Austriji dao moj tadašnji menadžer. On je to obrazložio time što sam Škorpion u horoskopu, a da imam zadnju lijevu nogu nakon koje, kada “ubode”, više nema ustajanja. Meni su takvi nadimci smiješni i to je više zbog showa. No, s obzirom na to da je imalo i nekog smisla, pristao sam. Zapravo, bilo bi idealno kada bi svi nadimci nešto govorili o borcu, no to je gotovo nemoguće. Ja više volim nadimke koji nisu iz ove životinjske sfere, nego nešto kao Cro Cop, pa Mr. Perfect kako su zvali Ernesta Hoosta ili Flying Gentleman, što je nadimak Remyja Bonjaskog koji je često naskakao svojim koljenom, a privatno je doista bio pravi džentlmen. U subotu će zagrebačku Arenu pokušati zapaliti jedan Nitro. Nadimak je to žestokog momka iz zagrebačke Dubrave Filipa Pejića. – Meni su nadimak dali komentatori koji su prenosili moj meč jer sam ekspresno završavao mečeve, govorili su da sam zapaljiv poput nitroglicerina. Meni se nadimak svidio jer je originalan, nitko ga nema u borilačkom svijetu. Za razliku od “Grizlija”, kojih sigurno ima više, a jedan će se boriti i sutra u Zagrebu na priredbi FFC 27. Riječ je o Amerikancu Jeremyju Kimballu, rekorderu FFC-a po brzini nokauta: – Kada sam bio mlađi, imao sam puno više brade i kose pa su me prozvali “Grizlijem”, no ja se doista borim kao grizli. A kao takav pokušat ću rastrgati svog protivnika brže od vlastitog rekorda koji iznosi 14 sekundi. U ringu i Ludi Vlak I njegov protivnik Maro Perak složio se da će ta borba brzo završiti, ali da će ovaj put “Grizli” nadrapati od predstavnika dubrovačkih “Gladijatora”, odnosno borca koji nosi nadimak “Mean Machine” (Stroj Zla) po istoimenom filmu. Jednako težak posao imat će i Estonac Manzolo koji se bori protiv “na metke otpornog” Davida “Bulletproof” Mitchella: – Imam ja još nekoliko nadimaka koje su mi dali moji treneri kao što su “Crazy Train” i “Maniac”. Najviše mi se sviđa “Crazy Train” (op. p. Ludi Vlak) jer se tako zove i singl britanskog teškometalca Ozzyja Osbournea. 