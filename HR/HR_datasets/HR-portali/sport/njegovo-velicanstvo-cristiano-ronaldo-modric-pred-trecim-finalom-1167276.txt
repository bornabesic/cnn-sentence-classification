Izvjestitelja BBC-a iz Madrida, bivšeg engleskog reprezentativca Phila Nevillea, malo je ponijelo, pa mu se, gledajući uživo Cristiana Ronalda, otelo: - Najveći igrač na planeti!  Fasciniranoga Nevillea odmah je poklopio izvjesni Ben iz Londona: - A gdje je Ronaldo bio nedavno protiv Barcelone? Što god mislili o Cristianu Ronaldu, njegov pucački učinak u Ligi prvaka upravo je senzacionalan! Najprije trica Bayernu u četvrtfinalu, a sada i beskrvnom Atleticu u polufinalu, uz zastrašujuću okrutnost prema vratarima: od 12 posljednjih šuteva u okvir vrata čak osam iz je završilo u mreži! I odmah su sinoć počele isplivavati impozantne Ronaldove brojke: 103 pogotka u Ligi prvaka, 52 u eliminacijskoj fazi natjecanja, 13 u polufinalima, čak sedam više od prvoga pratitelja Lewandowskog, sedmi hat-trick u Ligi prvaka, koliko ih ima i Messi, 42. hat-trick u dresu Real Madrida, 21. pogodak Atleticu...  - Čestitam cijeloj momčadi, bili smo sjajni! Igrali smo odlično od početka do kraja. Drago mi je što sam zabio hat-trick i svoj 400. gol za Real Madrid. Ovo je ogromna prednost, ali još nije završena priča. Atletico je izvrsna momčad, nije slučajno u polufinalu, moramo i u uzvratu ostati fokusirani - kazao je Realov heroj.  Važno je ne primiti Doživjeli ste opet i ovacije Bernabeua? - Ma samo mi je važno da mi ne zvižde. U tom slučaju pokušavam uvijek dati sve za njih, za Realove navijače - dodao je Ronaldo. Na Portugalca se nadovezao suigrač Toni Kroos. - Ovo je veliki rezultat, mnogo više nego što smo očekivali. Sjajno je imati igrača kao što je Ronaldo. Kad god treba zabiti, on je tu, nevjerojatan je! - izjavio je Nijemac.  Zinedine Zidane pak u svojoj prvoj reakciji nije spomenuo Cristiana Ronalda. - Odigrali smo sjajnu utakmicu, nije lako zabiti tri gola u polufinalu. I što me još dodatno veseli, nismo primili pogodak, znamo kako su pogoci u gostima važni - naglasio je Realov strateg. Uza sve Ronaldovo nadahnuće, nepošteno bi bilo ne istaknuti doprinos ostalih Realovih igrača i posebno apostrofirati Luku Modrića kao drugu Zidaneovu violinu, čija će skromnost, upornost, samouvjerenost i nogometna grandioznost biti nagrađena i trećim finalom Lige prvaka, što nije uspjelo niti jednom hrvatskom nogometašu. Da, maestro Luka će nakon Lisabona (2014.), Milana (2016.) i u Cardiff te će 3. lipnja braniti naslov europskog prvaka!   Neprepoznatljivi gosti Za usporedbu, njegov trener, veličanstveni, naprasiti ćelavi virtuoz Zinedine Zidane, svojedobno najbolji svjetski nogometaš, samo je jednom osvojio Ligu prvaka (s Realom Madridom 2002. godine). Kao i njegov suvremenik i slavni suigrač Luis Figo ili još jedan iz galerije Realovih galacticosa David Beckham, koji je titulu ponio s Manchester Unitedom.  Ronaldu, Modrić i društvo siguran prolazak u finale Lige prvaka omogućila je i neprepoznatljiva izvedba Atletica. Gdje su nestali Simeoneovi ratnici ‘s noževima u zubima’, njihova beskompromisnost, odvažnost, neiscrpna energija? Mogu protiv svih, ali kad naiđe Real Madrid odmah im koljena zaklecaju. Četvrti put zaredom već ispadaju od gradskoga suparnika u Ligi prvaka, a ubitačan za njih je podatak kako je Cristiano zabio više golova u ovome natjecanju od Atletica (103-100.). - Preokret nakon 0:3 u prvoj utakmici nemoguć je - priznao je skrušeno ‘crnkošuljaš’ Simeone, koji će se, zajedno sa svojim momcima, sljedeće srijede oprostiti od legendarnoga stadiona Vicente Calderon u europskim utakmicama. Od sljedeće sezone Atletico će igrati na stadionu Wanda Metropolitano, kapaciteta 70.000 gledatelja. Zanimljivo, Atletico je u Simeoneovoj eri jednom uspio nokautirati Real Madrid sa 4:0. Bilo je to u prvenstvenoj utakmici na Vicente Calderonu u veljači 2015. godine. Takav scenarij u uzvratu sljedećeg tjedna apsolutno je isključen. Naime, Diego Simeone više nema svog tadašnjeg killera - Marija Mandžukića. 