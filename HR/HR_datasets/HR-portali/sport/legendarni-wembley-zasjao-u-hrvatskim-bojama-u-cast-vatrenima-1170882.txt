Londonski Wembley danas slavi desetu obljetnicu obnove, a tom je prigodom poznati luk iznad stadiona podsjetio i na hrvatsko gostovanje u engleskom hramu nogometa. Naime, na travnjak Wembleyja u posljednjih je deset godina istrčalo čak 166 različitih momčadi, a stadion je na dan proslave svijetlio u bojama svih tih klubova i reprezentacija, u znak zahvale za njihov dolazak. Osim toga, imena i grbovi klubova i reprezentacija prikazani su i izvan stadiona. U jednom od svojih najpamtljivijih trenutaka, hrvatska nogometna reprezentacija pobijedila je na novom Wembleyju domaćine Engleze 3:2 u kvalifikacijama za odlazak na Europsko prvenstvo 2008. godine u Austriji i Švicarskoj.