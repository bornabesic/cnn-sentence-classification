Ciparski APOEL priredio je veliko iznenađenje izbacivši iz 16-ine finala Europske lige španjolskog prvoligaša Athletic Bilbao. APOEL je u prvom susretu u Španjolskoj izgubio 2-3, no u uzvratu pred svojim navijačima je slavio 2-0 te ukupnim rezultatom 4-3 izborio osminu finala. Golove za veliku pobjedu ciparskog sastava zabili su Pieros Sotiriou (46) i Yannis Gianniotas (54-11m). Oba sastava su utakmicu završila s igračem manje. Domaćin je od 65. minute igrao bez strijelca Sotirioua, dok je kod Athletica u sudačkoj nadoknadi isključen Ander Itturaspe. U najdramatičnijem susretu prvog dijela programa Zenit je pobijedio Anderlecht 3-1, a kako je prvi susret završio pobjedom Anderlechta 2-0, Belgijanci idu dalje. Zenit je do sudačke nadoknade imao vodstvo 3-0 i prolaz, no u posljednjim trenucima susreta Kiesse Thelin je zabio za 3-1 i prolaz Anderlechta. Golove za Zenit zabili su Giuliano (24, 78) i Artem Dzjuba (72). Bešiktaš je rutinski odradio ogled protiv Hapoel Beer Sheve i s dvije pobjede izborio osminu finala. Nakon 3-1 iz prve utakmice, Bešiktaš je pred svojim navijačima slavio 2-1. Golove su zabili Vincent Aboubakar (17) i Cenk Tosun (87), dok je strijelac za goste bio Nwkaeme (64). Matej Mitrović nije nastupio za Bešiktaš. Ajax je u Amsterdamu pobijedio Legiju 1-0 nakon što je prvi susret u Varšavi završio 0-0. Pogodak vrijedan plasmana u osminu finala zabio je Nick Viergever u 49. minuti. Roma je na Olimpicu izgubila od Villarreala 0-1, no u prvom susretu je slavila 4-0 i ide dalje. Jedini pogodak na utakmici zabio je Rafael Borre (16). Grčki prvak Olympiakos je na gostovanju u Ankari uvjerljivo pobijedio Osmanilspor 3-0 nakon što je prvi susret u Pireju završio bez golova. Grci su stigli do pobjede postigavši sva tri gola u drugom dijelu. Strijelci su bili Karim Ansarifard (47, 86) i Tarik Elyounoussi (70). Rezultati Osmanlispor (Tur) - OLYMPIAKOS (Grč) 0-3 (1. utakmica 0-0) APOEL NIKOZIJA (Cip) - Athletic Bilbao (Špa) 2-0 (2-3) BEŠIKTAŠ (Tur) - Hapoel Beer Scheva (Izr) 2-1 (3-1) AJAX (Niz) - Legia Varšava (Polj) 1-0 (0-0) Zenit St. Peterburg (Rus) - ANDERLECHT (Bel) 3-1 (0-2) ROMA (Ita) - Villarreal (Špa) 0-1 (4-0) 