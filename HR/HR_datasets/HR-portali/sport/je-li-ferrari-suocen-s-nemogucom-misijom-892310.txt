Foto: Guliver Image/Getty Images FERRARI je 2015. završio kao najbliži Mercedesov pratitelj i 2016. očekivalo se da im pušu za vratom. Ali nakon četiri utrke Mercedes ima jasnu prednost – je li Ferrari već izgubio rat ili ipak samo bitku? Mercedes je 2015. završio sa šest uzastopnih pobjeda i ako im pribrojimo četiri Rosbergove pobjede u 2016. dobivamo deset uzastopnih pobjeda za Srebrne Strijele. To je drugi rezultat svih vremena (i Ferrari je nanizao 10 pobjeda od Kanade do Japana 2002.), a najviše pobjeda zaredom ima McLaren koji su 1988. slavili na 11 utrka u nizu (od prve utrke u Brazilu do 11. utrke u Belgiji). U Mercedesu su izjavljivali da ‘još uvijek nismo vidjeli pravu snagu Ferrarija’ i da je velika prednost u Rusiji ‘posljedica konfiguracije staze’, ali zaostatak Crvenih ne djeluje nimalo ohrabrujuće za nastavak prvenstva. Vettel je kao brži Ferrari u kvalifikacijama za VN Rusije za Rosbergom zaostao velikih 0.706 s. Ukoliko zbrojimo najbolja vremena po sektorima pojedinog vozača, situacija za Ferrari je još gora. Najbolja vremena Sebastiana Vettela daju njegovo ‘idealno’ vrijeme od 1:36.013, 0.110 sekundi brže od vremena koje je odvozio u Q3. Nico Rosberg u Q3 je odvozio 1:35.417, a zbroj najboljih sektora daje idealno vrijeme 1:35.183, 0.234 sekundi sporije od stvarnog kvalifikacijskog vremena. Dakle, Vettelov idealni krug sporiji je od Rosbergova za 0.830 sekundi. U prosjeku, Mercedes je 2016. u Q3 od Ferrarija brži za 0.65 sekundi, a prosječan zaostatak u utrci je 22.4 sekunde. Sigurno da su odustajanja Vettela i Raikkonena doprinijela velikom zaostatku za Mercedesom, ali malo je tko očekivao da će Mercedes nakon četiri utrke sezone imati više nego dvostruko više bodova od Ferrarija (157:76). Prošle godine u isto vrijeme Ferrari je već imao pobjedu u Maleziji, a bodovno stanje bilo je 159:107 za Mercedes. Nakon Raikkonenovog odustajanja na prvoj utrci sezone u Australiji i Vettelovog odustajanja u krugu zagrijavanja za VN Bahraina, postalo je jasno da Ferrari ima problema s pouzdanošću svoje pogonske jedinice. Ferrari je uoči VN Rusije potrošio tri tokena na razvoj svog motora s unutarnjim izgaranjem, ali Mercedes je također potrošio dva tokena na poboljšani sustav za gorivo. Uz to, Mercedes nije morao mijenjati nijedan od šest elemenata pogonske jedinice jer sustav za gorivo nije klasificiran kao dio pogonske jedinice. Zato je Mercedes između kvalifikacija i utrke na stari Hamiltonov motor mogao staviti novi sustav za gorivo bez da su za to dobili kaznu. Novi motori za Vettela i Raikkonena u Rusiji Ferrari su doveli u još nepovoljniju situaciju što se tiče raspoloživih elemenata pogonskih jedinica iako staru specifikaciju i dalje mogu koristiti na slobodnim treninzima i utrkama na kojima snaga motora nije toliko važna. Rosbergova situacija je idealna jer je još uvijek na prvim elementima pogonske jedinice, a ima četiri pobjede na prve četiri utrke. Mala (i vjerojatno slaba) utjeha za Ferrari su problemi koje je imao Lewis Hamilton i njegovo korištenje elemenata pogonske jedinice.   Ferrari je uoči VN Rusije potrošio tri razvojna tokena na novi dizajn komore za izgaranje (eng. combustion chamber), ali im je do kraja sezone preostalo samo šest tokena. Mercedes ih ima još 11, Honda 14, a Renault čak 24. Na novoj Ferrarijevoj pogonskoj jedinici sve je dizajnirano na granici, a novi turbo punjač veći je nego prošle godine. Veći turbo donosi više snage, ali zbog većih dimenzija i tromosti potrebno mu je više vremena da se zavrti na potrebnu brzinu (a dok se to ne dogodi, vozač ima manjak snage što se često naziva i turbo rupa, eng. turbo lag). Ferrari, kao i ostali proizvođači, koristi MGU-H kako bi turbo na vrijeme zavrtio na potrebnu brzinu (prije nego vozač ponovno doda gas) kako bi se izbjegla ‘turbo rupa’, ali problem je što onda MGU-H ne može regenerirati dovoljno energije kako bi napunio baterije. Kako bi se problem kompenzirao, turbo se može brže vrtjeti (pravila dopuštaju najviše 125 000 o/min), ali s većom brzinom vrtnje dolazi i veći rizik od pregrijavanja i kvara što smo vidjeli u Australiji na bolidu Kimija Raikkonena. Zato Ferrari planira potrošiti još dva tokena na modificirani turbo punjač (vjerojatno na VN Kanade) koji će MGU-H jedinici omogućiti da generira dovoljno električne energije, a da sam motor s unutarnjim izgaranjem zbog toga ne gubi snagu.   Ferrari od Mercedesa gubi i u zavojima Iako Ferrari još uvijek zaostaje za Mercedesom kad su u pitanju snaga pogonske jedinice i potrošnja goriva, jasno je da 6-7 desetinki ne gube samo na ravnim dijelovima. GPS podaci koje imaju sve momčadi pokazuju da je Vettel u Sochiju za Rosbergom gubio u sporim i srednje brzim zavojima. Samo u 13. i 14. zavoju (spori zavoji nakon DRS zone 2) Vettel je izgubio 0.25 sekundi u odnosu na Rosberga. Mercedes očito ima bolju trakciju zahvaljujući naprednom ovjesu koji im omogućuje korištenje mekših opruga i amortizera uz zadržavanje tvrdoće u određenim situacijama poput kočenja. Također, Mercedes ima prednost i u aerodinamici koja je manje osjetljiva na promjene visine (koja je povezana s brzinom kretanja, lateralnim i longitudinalnim opterećenjima). Ferrari se s Mercedesom može nositi jedino u brzim zavojima, ali većina zavoja u Formuli 1 su spori ili srednje spori. Iduća utrka u Španjolskoj ima puno brzih zavoja i bit će zanimljivo vidjeti kako će se tamo razvijati odnos snaga dvije vodeće momčadi, posebno nakon očekivanih nadogradnji koje će imati sve momčadi osim Saubera. U Rusiji je Ferrari koristio novo prednje krilo, a više aerodinamičkih poboljšanja možemo očekivati u Španjolskoj. Aerodinamičke promjene najavio je i Mercedes pa konkurenciji neće biti lako smanjiti zaostatak. Može li konfiguracija staze u Španjolskoj, zajedno s novim poboljšanjima, Ferrariju omogućiti borbu s Mercedesom vidjet ćemo idućeg vikenda u Barceloni.