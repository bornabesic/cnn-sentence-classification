Bernie Ecclestone nije bio isprva siguran hoće li ostati u formuli 1 nakon prodaje CVC-jeva vlasničkog udjela Liberty Media grupi. Prvi dio dogovorenog posla će uskoro biti obavljen, a John Malone, vlasnik grupe, je rekao kako na mjesto glavnog šefa F1 želi staviti Chasea Careyja, izvršnog direktora 21st Century Foxa, piše GP1. – Pretpostavljam da će novi čovjek doći i napraviti malo buke. Ako mi se ta buka ne svidi, reći ću zbogom – rekao je Ecclestone za Daily Mail u utorak. Može se pretpostaviti da je karakter ˝buke˝ trebao biti od velike važnosti, osobito pristup Libertyja i Careya čovjeku koji je poznat po tome što sve važne odluke u formuli 1 želi kontrolirati i koji je od formule 1 napravio ono što taj sport jest pristupom koji on sam voli zvati dobronamjernom diktaturom, a neki drugi – strahovladom. – Žele da ostanem još tri godine. Ponudili su mi ugovor da ostanem i pomognem im. Pitanje je jedino li želim li to napraviti. Vidjet ćemo – objasnio je Ecclestone. U srijedu popodne, međutim, F1 boss potvrdio je da će vjerojatno definitivno ostati za kormilom formule 1. Vjeruje se da su uvjeravanja od novih vlasnika urodila plodom, osobito jer Ecclestone sam priznaje da će Liberty osobit naglasak od sada na dalje staviti na razvoj društvenih medija unutar formule 1. – To je, to svi znaju, oduvijek bila moja slabost. Nikada nisam uspio zaraditi novac korištenjem društvenih medija – rekao je Ecclestone. Također, smatra da će prisustvo Careya jako pomoći potpunijem plasmanu i prihvaćanju formule 1 u Americi. – Tri su dobre stvari kod Careya. Prvo, vrlo je snažno povezan sa svim američkim TV stanicama. Drugo, ima odlične veze sa sponzorima. I treće, društveni mediji. Sve bi to trebalo biti važno za budućnost formule 1 – zaključuje Ecclestone. Ecclestone je u formuli 1 s prekidima od 1958., a neprestano od 1968. kada je postao menadžer austrijskog vozača Jochena Rindta. Godine 1971. kupio je većinski udio u F1 ekipi Brabham. Od 1976. pa nadalje većinu energije usmjerio je na preobrazbu formule 1 u globalni televizijski fenomen i kontrolu TV prava. Od početka 1980-tih izravno se uključio u izvršno upravljanje svim procesima u ovom sportu. U devedesetima je, uz pomoć bliskog prijatelja i tadašnjeg predsjednika FIA-e Maxa Mosleya, preuzeo totalnu i neupitnu kontrolu nad svime što se događa u Formuli 1. U toj je kontroli ostao i danas, unatoč tome što je nominalno tek 5.3-postotni vlasnik F1 prava, i što je još uvijek (prije formaliziranja ove nove kupoprodaje) službeno tek zaposlenik CVC-a, investicijske kompanije koja je deset godina većinski vlasnik tih prava, s udjelom (koji upravo prodaje) koji iznosi nešto više od jedne trećine. Ecclestone, koji će 28. listopada obilježiti 86. rođendan, u nekoliko je navrata izjavio da će prestati raditi u svojim uredima u londonskom Princes Gateu jedino kada ga iz njih iznesu s nogama prema naprijed.