Je li nakon istupa predsjednice Kolinde Grabar-Kitarović doista sazrelo vrijeme da se hrvatska država doista počne baviti posljedicama, a ne samo uzrocima svih devijacija koje su kulminirale u našem nogometu posljednjih godina? Zanimljiv zaokret u razmišljanjima prve hrvatske dame, koja je verbalno “gazila” samo navijače nakon što su napravili veliki nered na Euru 2016. gotovo prekinuvši dvoboj protiv Češke u St. Etienneu. Naravno, morala je osuditi svaki oblik huliganizma, pritom je ipak pretjerala u nazivu (orjunaši). No očito je da je ovom posljednjom izjavom, nakon što ju je posjetio prvi čovjek Uefe Aleksandar Čeferin, koji je usput podvukao da Hrvatska što se Uefinih natjecanja tiče ima ozbiljnih problema s huliganizmom, otkrila da je svjesna situacije. I dalje je, što je normalno, ustrajna u svakoj borbi protiv huliganizma, no ovoga puta jasno je dala do znanja da joj je posve jasno zbog čega su navijači divljali, zbog čega su protestirali i zbog čega su tribine za vrijeme reprezentativnih utakmica bile prazne, zbog čega nogomet na našim stadionima više nije radost. Već niz godina, moglo bi se reći pet-šest, traje prosvjed Dinamovih navijača protiv aktualnog vodstva kluba. Upravo su Boysi pokrenuli lavinu, najprije huliganskim metodama, onda i pravnim, pišući državnim institucijama da se u Maksimiru provodi samovolja samo jednog čovjeka. No, nisu samo najekstremnije grupacije modrih navijača to prepoznale, nego i ljudi koji su prestali dolaziti u Maksimir. Nikada Dinamo nije bio tako daleko od navijača i svoje publike. – Hoćemo li ikada osjetiti duh iz 1982., pitao me mladi kolega čiji je otac u to vrijeme bio strastveni navijač Dinama. – Možda, kada taj klub opet bude kao što je bio te 1982., kada i drugi klubovi u Hrvatskoj budu smjeli osvojiti naslov te kada se u tom klubu i od tog kluba ne budu bogatili ljudi koji sportu i nogometu zapravo nikada nisu željeli dobro – odgovorio sam mu. Stoga bi bilo dobro da se posljednja poruka predsjednice RH i obistini i provede.  