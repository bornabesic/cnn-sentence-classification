Pred oko 4500 gledatelja u Areni Zagreb održano je 27. izdanje FFC-ova borilačkog serijala. Nazočni su mogli uživati u sjajnoj produkciji koja je nadvisila kvalitetu izvedbi boraca čije su se borbe protegnule sve do jedan sat i 20 minuta iza ponoći. No, bilo je i uzbudljivih okršaja u ringu, posebice u slobodnoj borbi, a u kikboks dijelu programa, bez iti jednog nokauta, najviše je pružio 23-godišnji vatrogasac iz Pule Andy Vrtačić. On je pristao uskočiti umjesto Ukrajinca Žuravljeva, samo 48 sati prije borbe, koju je završio iznad svih očekivanja - pobjedom. A uz, prilično, drzak stil borbe, pobijedio je favorita, prvaka Superkombat organizacije Surinamca Brunswijka. Zagrepčanin Mladen Brestovac obranio je naslov u teškoj kategoriji pobijedivši nezgodnog, za glavu nižeg, Francuza Lentiea. Štoviše, Mladen se u jednom trenutku našao i na podu, nakon jednog širokog krošea: - On je borac nezgodna stila, a u jednom trenutku trener mu je doviknuo da radi shotokan karate, pa nisam mogao vjerovato što čujem. Nakon nokdauna, htio sam mu glavu otkinuti, no i to što sam učinio bilo je dovoljno za pobjedu Osim pljeska, bilo je zvižduka, a oni su krenuli kada su se u ringu našli banjalučki borac Denis Marjanović i zagrebački gradonačelnik Milan Bandić koji je prvaku dodijelio njegov pojas i odmah potom napustio Arenu. Možda je Bandić otišao u uvjerenju da su gledatelji njemu zviždali, no to je ipak bilo na račun srpskog borca jer je u ringu izvjesio zastavu Republike Srpske. Najglasniju podršku od svih zagrebačkih boraca imao je Filip Pejić. Navijači iz njegove Dubrave nisu zakazali, no on se borio prilično oprezno, ali s razlogom. Objasnio je to nakon što je u prvoj borbi programa slobodne borbe pobijedio Engleza Bruma i uspješno obranio svoj pojas prvaka (66 kg). - Već u početku prve runde primio sam težak udarac u nogu i to me boljelo do kraja borbe, no ovaj put sam pokazao da sam jak u glavi i da idem do kraja. Osim toga, isprao sam i gorak okus kojeg sam osjetio u ovoj istoj dvorani, kada sam izgubio UFC meč i to protiv slabijeg protivnika od ovoga. Nokaut ishod jednog okršaja dočekali smo tek u sedmoj borbi večeri kada je Luka Jelčić (70 kg), Zagrepčanin s dublinskom adresom, nakon samo minute i 25 sekundi, prisilio suca u ringu da prekine masakr nad Talijanom Belluardom. Doduše, prvo se Luka našao u neugodnoj situaciji, Talijan je bio u prilici da ga uguši, ali se naš borac vješto izvukao i u toj kretnji završio na suparnikovim prsima. - Uzdrmao sam ga s laktom i on je zijevnuo kao žaba. Rekao sam i prije da on nema srce prvaka, a pričao je tako puno prije borbe. Tim mi je bilo slađe stajati iznad njegova slomljena tijela - kazao je Jelčić. Brzinski je završio i nastup Ivice Truščeka (77 kg), ali na njegovu štetu. Izgubio je od Roberta Soldića (BiH) nakon samo 107 sekundi čemu je pripomogao i sudac u ringu Grant Waterman koji je požurio s odlukom o prekidu borbe. Nakon jednog udarca Trušček se sklupčao, licem prema podu, no nije to bila nokaut situacija. - Sucu zamjeram što je tako brzo prekinuo borbu, što još nije pustio, jer u toj situaciji rijetko tko doživi nokaut. Sebi pak zamjeram što nisam brže reagirao i što se nisam počeo izvlačiti, no nakratko sam zablokirao – pričao je razočarani Trušček. A prilično razočaran, i natučen, borilište je napustio i Dubrovčanin Maro Perak koji je također izgubio prekidom i to od Amerikanca Jeremyja Kimballa. U prvoj rundi Perak je bio aktivniji, druga je bila obostrano pasivna, no Dubrovčanin se poprilično izmorio u brojnim pokušajima rušenja snažnog Amerikanca da je u trećoj dionici ostao bez gasa. No, zato se to nije dogodilo srpskom teškašu Darku Stošiću koji je obranio naslov prvaka FFC-a protiv bivšeg prvaka Diona Staringa. Nizozemac je prije borbe govorio da je on Stošiću samo posudio pojas na nekoliko mjeseci i da je vrijeme da mu ga vrati, no čini se da je vrijeme da 38-godišnji Staring polako počne razmišljati o borilačkoj mirovini. - Jako su mi pomogli sparinzi s Cro Copom, ali i savjeti hrvatske boksačke legende Stipe Drviša koji mi je bio u kutu. Uz sve to i sam sam sebe iznenadio – kazivao je Stošić koji se nada i FFC priredbi u Srbiji. Tehnički ponajbolje izvedbe bili su nastupi Slovenca Same Petjea (kikboks) i Amerikanca Davida Mitchella (slobodna borba) koji je pokazao veliku tehničku spretnost u parteru. Ponajbolji pojedinačni udarac izveo je pulski kikboksač Ivan Bilić protiv Gruzijca Bazanova kojem je sudac brojao nakon sjajno desnog direkta. REZULTATI FFC-a 27: KIKBOKS: 70 kg: Petje (Slovenija) – Movsisjan (Češka) 2:0, 77 kg: Bilić (Hrvatska) – Bazanov (Gruzija) 3:0, 85 kg: Marjanović (BiH) – Wimmer 3:0, 95 kg: Vrtačić (Hrvatska) – Brunswijk (Surinam) 3:0, teška: Brestovac (Hrvatska) – Lentie (Francuska) 3:0. SLOBODNA BORBA: 66 kg: Pejić (Hrvatska) – Brum (Engleska) 3:0, 70 kg: Jelčić (Hrvatska) – Belluardo (Italija) 3:0 (KO1), 77 kg: Soldić (BiH) – Trušček (Hrvatska) 3:0 (prekid u drugoj, gušenje), 84 kg: Mitchell (SAD) – Manzolo (Estonija) 3:0 (prekid u trećoj, gušenje), 93 kg: Kimball (SAD) – Perak (Hrvatska) 3:0 (prekid u trećoj, udarci u parteru), teška: Stošić (Srbija) – Staring (Nizozemska) 3:0. 