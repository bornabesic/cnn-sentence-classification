UOČI posljednjeg kola Primere katalonski El Correo objavio je da će Barcelonu sljedeće sezone voditi Ernesto Valverde. Naime, predsjednik kluba Josep Maria Bartomeu navodno je već izvijestio igrače kako je odlučeno da će ih sljedeće sezone voditi 53-godišnji Španjolac, aktualni trener Athletic Bilbaa. Valverde bi trebao potpisati dvogodišnji ugovor s Barcelonom, na čijoj će klupi naslijediti Luisa Enriquea koji se odlučio povući s te pozicije na kraju sezone. Službeno bi Valverde trebao biti predstavljen 29. svibnja, dan nakon finala Kupa Kralja između Barcelone i Alavesa. Navodno je već potpisan predugovor koji može biti raskinut u sljedećih deset dana, ali Katalonci javljaju da više nema nikakve dileme i da će Valverde voditi momčad sljedeće sezone. Valverde je u trenerskoj karijeri vodio i Espanyol, Olympiacos, Villarreal i Valenciju.