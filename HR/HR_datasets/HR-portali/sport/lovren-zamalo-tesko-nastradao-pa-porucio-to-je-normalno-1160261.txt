Dejan Lovren vratio se nakon što gotovo dva mjeseca nije igrao zbog ozljede i odigrao čitavi susret u pobjedi Liverpoola nad Evertonom (3:1). No, hrvatski branič nastup je mogao završiti već u 40. minuti derbija kada je na njegov gležanj brutalno startao Ross Barkley. Lovren, srećom, nije ozlijeđen dok se ofenzivac Evertona izvukao samo sa žutim kartonom. - Ne želim o tome pričati. U derbijima možete očekivati takve startove. Sutra će to biti na svim naslovnicama. Neka trener o tome priča ako želi - rekao je Lovren. Trener Liverpoola Jürgen Klopp "poludio" je na klupi kada je vidio ovaj start, no nakon utakmice se malo primirio.  - Mislim da igrač mora teren napustiti zdrav, a ne ozlijeđen - rekao je Klopp.  No, Barkleyja su napali navijači na društvenim mrežama, a komentatori SkySporta Gary Neville i Graeme Souness složili su se da je to start za crveni karton. >> Liverpool slavio, Lovren je mogao proći kao Eduardo, Barkley krvnički startao na njega 