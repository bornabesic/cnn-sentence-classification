NAKON što se cijelog dana Hrvatskom i regijom širila vijest o konačnom slomu Cibone koja bi uskoro mogla otići u stečaj, oglasio se i slavni zagrebački klub.   Podsjetimo, bivši igrač, trener i predsjednik Cibone Aleksandar Petrović otkrio je da Cibona igra možda i svoje posljednje utakmice jer bi se nakon 1. lipnja zbog neplaćanja dugova mogla ugasiti.        Iz Cibone su se oglasili priopćenjem:   "Nakon današnjih objava u tiskanim i elektronskim medijima, dužnost nam je obavijestiti javnost kako KK Cibona stabilno posluje te nastavlja takmičenje u domaćim i međunarodnim natjecanjima kako u ovoj tako i u idućim sezonama.  Informacije koje su plasirane u medije u potpunosti su neistine, a igrači, treneri, klupski djelatnici i uprava Kluba će i dalje, uz potporu Grada Zagreba, čiji smo ponosni simbol, nastaviti svojim radom i zalaganjem stvarati nove klupske vrijednosti.    Za kraj, pozivamo sve navijače da nas glasno podrže, sa svim sportskim rekvizitima i Ciboninim obilježjima, na drugoj utakmici polufinala koja se igra 10. svibnja u 18:00 sati u KC Dražen Petrović te da zajedno proslavimo ulazak našeg Kluba u finale prvenstva Hrvatske".