Ime Širokog Brijega treći je put ugravirano na peharu pobjednika Kupa BiH. U dramatičnom, ne osobito lijepom uzvratu finala, u kojem je Sarajevo bilo bolje otprilike isto koliko i Široki u utakmici na Koševu, ponovio se rezultat – 1:0, ovaj put za Sarajevo, golom iz problematičnog 11-erca koji je u 65. minuti dosudio loš sudac Edin Jakupović, pa je odluka pala izvođenjem 11-eraca. A nakon podjele pehara i medalja na Pecari, cijeli se grad, domaći i navijači iz susjedstva – Posušja, Gruda, Imotskog, Tomislavgrada, Čapljine, Mostara... te Uskoplja, Prozora, Kiseljaka, Žepča, Sinja i drugih mjesta – okupio u središtu grada. Uza zvuke glazbe, pirotehniku i potoke hladnog piva, osvajanje Kupa slavilo se do jutra. A bit će uskoro još slavlja, jer slijedi 14. izlazak Širokobriježana u Europu... No, vratimo se utakmici. Počela je u rijetko viđenom ozračju na Pecari. Krcate tribine ukrasilo je 5200 zastavica kojima su uoči utakmice mahali gledatelji i napravili sjajan dekor. Decibeli su lomili prozore na Pecari! Samo je istočna tribina dijelom bila prazna, jer policija je s puta vratila navijače gostiju kući. Kad su domaći čuli da gosti neće doći, otvorili su i vrata istoka, dijelom pustili i navijače bez ulaznica. Intoniranje himne izazvalo je ovaj put veliku buru, osobito u sarajevskim medijima. Jer, dok se izvodila himna BiH nebo su parali zvižduci, a gledatelji pjevali: Ponosna moja je zemlja Hercegovina... Bilo je i drugog pogrdnog skandiranja na Pecari, što je za svaku osudu. Rekli bismo – sličan folklor kao na Koševu u prvoj utakmici, kada je publika pjevanjem “Jedna si jedina, moja domovina” utišala zvuke himne BiH, koju, čini nam se, (baš) nigdje ne vole. 