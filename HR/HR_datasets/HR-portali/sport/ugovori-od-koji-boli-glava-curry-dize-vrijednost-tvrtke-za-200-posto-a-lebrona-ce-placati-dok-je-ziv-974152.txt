Foto: Getty Images/Guliver Image STEPHEN Curry drugi ili LeBron James četvrti put. To je glavno pitanje uoči finala doigravanja NBA lige, koje počinje u noći na petak u 3 sata po hrvatskom vremenu. Golden State Warriorsi i Cleveland Cavaliersi, treću godinu zaredom u jednom od najvećih rivalstava u novijoj povijesti NBA lige. Prije dvije godine su Warriorsi slavili 4:2, prošle godine su prosuli 3:1 u finalu, a tko će ove godine otići do kraja - Bog zna. No, osim navijača diljem svijeta, finale će pomno pratiti i sponzori. Točnije, oni koji imaju potpisane ugovore sa Stephom Curryjem i LeBronom Jamesom. A ti ugovori su zastrašujući. Svaka čast Ronaldu, Messiju i društvu, no ono kako Curry i James utječu na sportski biznis je dosad nezapamćeno u sportu, pišu Amerikanci. Curry i James u SAD-u iskaču iz svega: tenisica, mlijeka, krafni, sendviča, banki, osiguranja. Jednom su obojica bili manekeni Nikea, no nakon jednog od većih "failova" u svijetu biznisa općenito, Curry se odmetnuo pod zastavu Under Armoura. Na kraju sezone 2013. godine, u kojoj je Steph briljirao, isticao mu je ugovor s Nikeom. Postojeći je trajao četiri godine i produljenje suradnje bila je stvar formalnosti. Za Nike je radio i Curryjev kum i nikakvih problema nije trebalo biti, sve do sastanka u Oaklandu sredinom godine. Nikeov predstavnik prvo je uporno pogrešno izgovarao Curryjevo ime kao Stephon, a ne Stephen i nijednom se nije ispravio. Curryju se to jako nije svidjelo, no suzdržavao se. Ipak, legenda kaže, prekipjelo mu je tijekom prezentacije. A na njoj je na jednom slajdu umjesto Curryja, bila Durantova slika u dresu Oklahome i Steph je tu lupio šakom o stol i izašao s pregovora. Tko je osoba koja je Nike stajala potencijalne zarade mjerene u milijardama, nije poznato, no najbrži je bio Under Armour koji je brže-bolje ponudio Curryju suradnju. Prošle godine je prodaja njegovih tenisica porasla 350 posto. Ugledni Business Insider objavio je da je Stephova inicijalna zarad bila oko 5,5 milijuna dolara na godinu, no prije dvije godine je potpisao novi, puno bogatiji ugovor do 2024. godine koji je uključio i dionice u kompaniji. Njezina vrijednost će za vrijeme trajanja ugovora, piše Business Insider, skočiti s 14 na 28 milijardi dolara. Osim toga, Curry ima ugovor s bankom Chase, zdrastvenom kompanijom Kaiser Permanente, kozmetičkim brandom Degree, JBL slušalicama, MuscleMilk proteinskim proizvodima, Britom, Fanaticsom...  Prošle godine je, prema Forbesu, zaradio oko 30 milijuna dolara od plaće u Warriosima i sponzorskim ugovorima, no te brojke će se samo povećavati iz godine u godinu. No, Curry je "mala beba" za LeBrona Jamesa, koji je nedavno proglašen drugim najpopularnijim sportašem na svijetu iza Cristiana Ronalda. James je već sad težak oko 280 milijuna dolara (Forbes), deset milijuna manje od Beyonce. Gazda Cavsa zarađuje godišnje oko 55 milijuna dolara. S Appleom je potpisao ugovor težak 20 milijuna dolara, reklamira Coca-Colu, tvrtku Upper Deck, koja u SAD-u prodaje megapopularne kartice s igračima, Samsung, preskupe satove Audemars Piguet i sve proizvode Dunkin' Donutsa. Sve to je "kikiriki" u usporedbi s dogovorom koji LeBron ima s Nikeom. Ugovor, koji je ESPN opisao kao najveći u povijesti, Jamesu osigurava 9,5 milijuna dolara godišnje. Dok je živ. Jedini uvjet je da se kloni bilo kakvih skandala te da nakon igračke karijere na neki način ostane povezan s košarkom i sportom. Kako će to ostvariti? Lijepo. "Jednog dana ću imati svoju momčad, to je sljedeća stvar kojom ću se baviti. Mislim da će to biti jako cool", rekao je nedavno LeBron. Detalji njegova ugovora s Nikeom nisu poznati, no ispoštuje li sve dogovore, LeBron bi od te tvrtke u životu mogao zaraditi oko pola milijarde dolara.