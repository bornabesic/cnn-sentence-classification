Bio je hladni studeni 2010. godine u Donjecku, iza Šahtara su bila dva dvoboja protiv Arsenala u Ligi prvaka. Bila je to možda i najbolja godina Šahtara, poput one kada je Srnina momčad osvojila kup Uefe. Te 2010./11. u četvrtfinalu Lige prvaka Šahtar je zaustavila nikad moćnija Barcelona, ali ostat će zauvijek upisana ona pobjeda nad Arsenalom. Pobjedonosni pogodak postigao je Eduardo na asistenciju Srne. Lucescu ga preporodio Zabio je svom Arsenalu i u prvoj utakmici, tada je na Emiratesu Šahtar potopljen. Ali taj gol za pobjedu... Iza leđa su mu govorili da je bivši napadač, Eduardo je nakon loma noge i jednog od najbrutalnijih startova u povijesti nogometa imao težak povratak. Arsenal ga je prigrlio, ali i otpustio, no onda se pojavio Šahtar. Darijo Srna bio je ključni čovjek u tom transferu u stvarnom povratku Eduarda. Tog hladnog studenog u hotelu Donbass otvorio je dušu, pokrenuo pravu lavinu, koja se i danas ne zaustavlja. Eduardo je progovorio o odnosu sa Zdravkom Mamićem, ugovor s njim nazvao robovlasničkim. Bili su to dani kada Mamić po tko zna koji put u životu nije birao riječi, Eduarda je nazvao “retardiranim balavcem”. Pet i pol godina kasnije sudska priča s Mamićem još nije gotova, najmoćniji čovjek hrvatskog nogometa ima neke “poslove” s USKOK-om, a Eduardo se nakon epizode u Flamengu vratio u Šahtar. S 33 godine na leđima igra najbolji nogomet u karijeri od povratka na teren poslije loma noge, u derbiju s kijevskim Dinamom zabio je dva gola svom direktnom rivalu Domagoju Vidi. Ukupno je ove sezone igrajući za Šahtar za 1378 minuta postigao 17 golova u prvenstvu i kupu Ukrajine te u Ligi prvaka i Europskoj ligi. Za gol mu treba 81 minuta, što je nevjerojatan skor. Samo tri utakmice odigrao je svih devedeset minuta, preiskusni Mircea Lucescu, taj lukavi rumunjski strateg, našao je modalitet kako iz Eduarda izvući najbolje. Njegove brojke su fascinantne, izbornik Ante Čačić ne smije ih zanemariti. Nema veze što se Eduardo oprostio od reprezentacije, bilo je to u onim danima nakon neuspjeha na Svjetskom prvenstvu pod vodstvom Nike Kovača kada puno toga nije štimalo. – Hrvatska reprezentacija mora biti satkana od najboljih igrača. Učinit ću sve da tako i bude, reprezentaciju ću birati isključivo prema formi igrača i u njoj će biti najbolji igrači u tom trenutku – izjavio je izbornik Čačić kada je ostvario plasman na Europsko prvenstvo. Zbog toga smo i izvukli Eduardove brojke, on je igrač koji Hrvatskoj može pomoći pola sata. Imamo Marija Mandžukića i Nikolu Kalinića koji gaze talijanskom ligom, ali na Euru će trebati svaki raspoloživi igrač. Eduardo je idealan “joker” s klupe, u petnaestak minuta može izigrati bilo koju obranu na svijetu. Samo Šuker efikasniji Drugi je hrvatski strijelac svih vremena, na kontu ima 29 golova, ispred njega je samo Davor Šuker, koji je od 45 golova 12 zabio iz jedanaesteraca. Premda je dugo bio tvrd kada bi se govorilo o njegovu mogućem povratku, izjava od prije nekoliko mjeseci “povratak ne ovisi o meni” jasno sugerira da bi rado zaigrao za Hrvatsku. On i Srna tamo u Kijevu, kamo se Šahtar sklonio iz ratnog vihora Donjecka, sanjaju o posljednjem zajedničkom Euru. Ante Čačić samo treba okrenuti broj mobitela i porazgovarati s trenutačno najefikasnijim hrvatskim napadačem. Ali, tko zna, možda prije toga mora nazvati još koji broj. Mamić je tip koji ne zaboravlja, Eduardo je započeo priču o nogometnim robovima... Još nas nitko nije uvjerio da “gazda” ne određuje tko će dobiti palac gore ili dolje. Tako je s izbornicima, zašto ne bi bilo i s igračima. Poruka Dejanu Lovrenu, svjedoku u istrazi USKOK-a, koji bi se još zagrijavao tamo u Budimpešti da utakmica nije gotova, a otpisan je s Eura, dovoljno je jasna... 