Screenshot: Youtube SENZACIONALNI trijumf Vardara na Final Fouru rukometne Lige prvaka u Kölnu, osvajanje prvog europskog naslova u povijesti pobjedom protiv favoriziranog PSG-a (24:23) izazvalo je euforiju u Makedoniji. Pobjednički gol za Vardar u zadnjoj sekundi je zabio Ivan Čupić, a s obzirom na to da je Luka Cindrić bio najbolji igrač finala, Hrvati su dali veliki doprinos jednom od najvećih uspjeha makedonskog sporta uopće. Makedonski prvak cijelo vrijeme je vodio protiv francuskog Dream Teama prepunog zvijezda, u kojem su Karabatić, Narcisse, Hansen, Abalo, Omeyer, a s klupe ga vodi Noka Serdarušić. I protiv takve momčadi Vardar je cijelo vrijeme vodio, ali desetak sekundi prije kraja PSG je izjednačio, što je donijelo najdramatičniju završnicu. Zadnji napad imao je Vardar. Francuzi su očekivali šut izvana, ali lopta dolazi na desnu stranu do Čupića. Iako je oba gola koja je do tada postigao zabio iz sedmerca, nije se nimalo prestrašio odgovornosti i giganta kojeg je trebao savladati. Čupić je sa sirenom s krila, preko Omeyerove noge, zabio za konačnih 24:23, veliku i veličanstvenu pobjedu ne samo Vardara, nego i makedonskog sporta. Makedonski televizijski komentator Čupićev povijesni gol dostojno je popratio, prvo urlicima "Goool!!!" A zatim jednako razdragano: "Epski! Ajde konačno da se i mi radujemo jednom ovakvom trofeju, jednoj ovakvoj tituli!" Dok kamera prikazuje kako igrači oduševljeno ljube i grle Čupića, s druge strane Serdarušić, Karabatić i Omeyer u nevjerici bulje u prazno.