Iskusili su ovog proljeća kako igraju Rijeka i Dinamo, Samir Toplak s Interom, Željko Kopić sa Slavenom Belupom i Zoran Zekić s Osijekom, i svi su poraženi, iako rezultatski to nije izgledalo uvjerljivo. Jedini poraz sa dva pogotka razlike doživio je Inter u Maksimiru. No, sad Rijeka i Dinamo igraju međusobno, utakmicu kakvu dugo nismo imali u hrvatskoj ligi. – Prije nastavka prvenstva rekao sam da mi Rijeka bolje djeluje, uvjerljivije, ali moram priznati da su joj se plavi sad po kvaliteti igre jako približili jer se Dinamo zaista jako dignuo, a Rijeka sada ipak prima pogotke kakve prije nije primala. Osjeti se odlazak Mitrovića, manje je sigurnosti i smatram da je sad njihov sraz potpuno otvoren – kazao je trener Intera Samir Toplak, kojem je lakše igrati protiv plavih. – Igraju drukčije, daju ti da igraš, s njima se možeš nadigravati, s Rijekom je to teže. No, Dinamo se jako dignuo, stvara puno prilika, protiv Osijeka igrao je jako dobro i u subotu će sve to biti zanimljivo, tko pobijedi u toj utakmici vjerojatno će biti i prvak, iako je Rijeci i remi dobar – zaključio je Toplak. Kopić zadnji pobijedio Keka Željko Kopić bio je blizu boda na Rujevici, no potom je Vešović ispalio projektil za pobjedu Rijeke. – Rijeka je na tragu onoga kako je igrala cijelo vrijeme. Kad bi se i našla u rezultatskom minusu, znala je preokrenuti, ima tu energiju, mentalnu snagu. No, Dinamo je u usponu, vratio se Soudani, Sammir je sve bolji. Za Slaven Belupo su utakmice s Rijekom i Dinamom specifične, za oba suparnika mora biti maksimalno taktički, psihički i kondicijski spreman – pričao nam je Kopić, koji je prije godinu dana zadnji pobijedio Rijeku. Ova će utakmica biti specifična za obje momčadi, Rijeku se lovi, ona traži prvi naslov prvaka, a plavi su u ulozi lovca i sad idu u brlog gdje ih čeka ta lovina. – Rijeka se s pritiskom dosad dobro nosila, u prilog joj ide i to što na Rujevici nije izgubila utakmicu, kod kuće je ekstremno dominantna, ima tu euforiju s tribina koja je nosi i kad joj ne krene najbolje. Momčad je pokazala čvrst mentalitet i u toj utakmici s Dinamom opet može biti prava. Dinamu je važno što se znatno dignuo, što ima igrače koji iza sebe imaju velike utakmice, ali ne smijemo zaboraviti ni njegovu mladost koja očigledno raste. Očekujem da nam obje momčadi u subotu pokažu zašto su došle do te utakmice koja je postala ključna. Mislim da su im izgledi 50:50, teško je reći nešto drugo, vidjet ćemo koliko će i kako gađati suparnikove slabosti, tko će ih bolje iskoristiti – kaže Kopić. Osijek je protekli vikend osjetio razigrani Dinamo. – Kako smo upravo igrali s Dinamom, prvo ću reći nešto o plavima. Očigledno su jako digli formu i igru. Bili su jaki u posjedovanju lopte, reposjedovanju, agresivni, a sa Sammirom dobili su kvalitetu više. No, Rujevica ipak nosi svoje posebnosti, strašno je brza podloga, na koju se Rijeka naviknula i dobro to koristi za pas-igru, za agresivnost. Kad momčad na svom terenu nema poraza, to je ogromno dostignuće. Domaćini u svoju prednost mogu upisati i dobru atmosferu – ocijenio je Zekić te se okrenuo pritisku pod kojim su obje momčadi uoči spomenute utakmice. Četiri boda ipak olakšavaju – U Rijeci stalno govore da nisu pod pritiskom osvajanja naslova prvaka, ali pritisak sigurno postoji. U prilog im ide to što imaju četiri boda prednosti, to donekle smanjuje pritisak. Ako Rijeka u subotu pobijedi, prvenstvo će biti odlučeno. Bude li remi, onda će sve ostati otvoreno, ostat će i dalje četiri boda razlike, ali će pritisak u Rijeci još rasti i mogli bi Riječani negdje kiksati jer će im, htjeli to ili ne, u mislima stalno biti to da u zadnjem kolu idu u Maksimir – kaže Zekić. Toliko od trenera koji su iskusili snagu Rijeke i Dinama, na potezu su Matjaž Kek i Ivajlo Petev. 