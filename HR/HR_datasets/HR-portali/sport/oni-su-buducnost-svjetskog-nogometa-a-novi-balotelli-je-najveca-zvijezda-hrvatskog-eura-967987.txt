U HRVATSKOJ se ovih dana održava Europsko prvenstvo za U17 reprezentacije na kojem nastupaju neki od najvećih svjetskih nogometnih talenata. Fernando Torres, Wayne Rooney, Toni Kroos, Mario Götze samo su neke od najvećih zvijezda koje su svojedobno ponijele titulu najboljeg igrača U17 Eura i tako najavili velike karijere. Tko su igrači koji bi mogli krenuti njihovim stopama? Moise Kean  Najviše pozornosti uoči turnira je privukla zvijezda talijanske reprezentacije i mladi napadač Juventusa Moise Kean. 17-godišnji Talijan, čiji su roditelji doselili iz Obale Bjelokosti, u studenom je ušao u povijest kao prvi nogometaš rođen nakon 2000. koji je nastupio u Ligi prvaka. Jedan je od samo nekoliko nogometaša koji su u istoj sezoni debitirali u Ligi prvaka i nastupili na U17 EP-u. Posljednji igrač koji je to ostvario bio je hrvatski reprezentativac Alen Halilović prije četiri godine. Suigrač Marija Mandžukića otvorio je Euro na najbolji mogući način, pogotkom u prvoj utakmici na turniru za pobjedu protiv Hrvatske u Rijeci. Mnogi ga uspoređuju s Marijom Balotellijem, treneri hvale njegov precizni udarac i igru glavom, a najčešće ga koriste na poziciji ofenzivnog veznjaka.   Abel Ruiz - novo čudo iz Barcelone Dvostruki europski prvaci Španjolci, koji su posljednje U17 zlato uzeli još 2008. godine, uvijek su jedni od glavnih favorita, a najveća zvijezda ovogodišnje momčadi je Abel Ruiz, ofenzivac mlade momčadi Barcelone u koju je stigao iz Valencije kao 12-godišnjak. Ove sezone igrao je sjajno u juniorskoj Ligi prvaka u kojoj je zabio i dva gola.  I on je oduševio već u prvoj partiji na Euru u Hrvatskoj, zabio je gol i asistirao u pobjedi 3:2 protiv Turske. Za reprezentaciju je u posljednjih godinu dana nastupio u 16 susreta i zabio 13 golova.  Arp - njemački rekorder koji je uništio BiH  Njemački su talenti proteklih godina često bili među najboljim igračima U17 EP-a, a i ovaj put imaju izglednog kandidata. Jann-Fiete Arp impresionirao je svijet već u prvom nastupu u Hrvatskoj zabivši najbrži hat-trick u povijesti U17 Eura. Tri gola u samo 13 minuta utrpao je Bosni i Hercegovini.  Napadač HSV-a, kojem je uzor Harry Kane, ove je sezone za svoju momčad u juniorskoj Bundesligi zabio 28 golova u 25 nastupa. Rhian Brewster (Engleska) I Engleska je u Hrvatsku stigla s moćnom ekipom koju predvode opasni napadači Rhian Brewster (Liverpool) i Jadon Sancho (Manchester City). Sancho je najavljen kao najveća zvijezda momčadi nakon osam golova u osam utakmica uoči Eura, ali Brewster je već u prvoj utakmici pokazao da bi upravo on mogao biti najveći adut Engleske. U posljednjih 12 nastupa za reprezentaciju zabio je 11 golova, lani je tri utrpao Hrvatskoj, a na otvaranju ovog EP-a s dva gola je srušio Norvešku (VIDEO) u pobjedi Engleske 3:1. U Liverpool je stigao prije dvije godine iz Chelseajeve škole.   Atalay Babacan (Turska) I Turska je stigla na Euro s velikim ambicijama 12 godina nakon što su osvojili svoj drugi europski naslov uz briljantne igre tada najvećeg talenta Nurija Sahina i najboljeg strijelca Tevfika Kösea. U Hrvatsku su također doveli talentiranu generaciju koju predvodi mladi igrač Galatasarayja Atalay Babacan, za kojeg su interes već pokazali neki od najvećih europskih klubova. U kvalifikacijama je zabio pet golova u šest utakmica. Još nije navršio 17 godina.     Maxence Caqueret (Francuska)  Francuska, prvak iz 2015., stigla je u Hrvatsku s velikim talentom Lyona. Maxence Caqueret je kapetan i vođa momčadi za koju nije propustio niti jednu utakmicu. Kao veznjak ofenzivnih sklonosti postigao je četiri gola u 8 nastupa za U17 vrstu. I njega već prate mnogi europski velikani.  Daishawn Redan (Nizozemska) "Baby Ajax" oduševio je Europu prije dva dana pobjedom protiv Lyona 4:1 u Europa ligi, a talentirana i mlada momčad nizozemskog diva skriva još nekoliko iznenađenja u mlađim kategorijama. Jedno od njih je i 16-godišnji Daishawn Redan, napadač koji se lako prilagođava i bočnim pozicijama i veznom redu. U kvalifikacijama je s četiri gola pomogao Nizozemcima dohvatiti Euro, a za njega je ozbiljno zainteresiran Manchester United.