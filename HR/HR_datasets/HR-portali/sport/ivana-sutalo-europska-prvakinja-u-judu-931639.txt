Foto: HJS  DUBROVKINJA Ivana Šutalo na odličan je način zatvorila nastup Hrvatske na Europskom judo prvenstvu za mlađe seniore u Izraelu. Nakon srebrne medalje na prošlogodišnjem prvenstvu, Šutalo je u Tel Avivu pokorila konkurenciju i došla na vrh Europe!  Nakon brončane medalje Tihee Topolovec, Hrvatska je osvojila medalju i drugog dana Europskog judo prvenstva u Izraelu! Za nju je zaslužna Ivana Šutalo (preko 78 kg), koja je u prvom kolu, kao nositeljica bila slobodna. Nakon toga je s dva jako lijepa ippona pobijedila Poljakinju Annu Zalecznu i Ukrajinku Yelyzavetu Kalaninu.  "Bio sam jako zadovoljan pristupom i načinom na koji je Ivana došla do finala. Bila je odlučna, pozitivna i odradila borbe točno onako kako smo planirali," komentirao je nakon trener Željko Đapić.  U finalu se Šutalo borila protiv Turkinje Sebile Akbulut, srebrne s europskog juniorskog prvenstva u Malagi ove godine. Tu je nastavila s dominacijom i ipponom već na početku borbe slavila te osvojila veliko zlato!  "Zadovoljna sam nastupom u Tel Avivu. Nastavila sam kontinuitet osvajanja medalja i uvjerljivo došla u finale gdje sam također pokazala kvalitetu," rekla je nakon završetka natjecanja Šutalo.  Drugi hrvatski natjecatelji nisu uspjeli pokazati sve što znaju. Aktualnu svjetsku juniorsku prvakinju, Brigitu Matić (do 78 kg), u tome je onemogućila bol zbog ozljede zadobivene na Grand Prixu u Zagrebu te je izgubila od Kulage (POL) na yuko.  U istoj kategoriji Karla Prodan je u posljednjih 15 sekundi borbe protiv domaće predstavnice Hershko wazarijem za pobjedu utišala odlično ispunjenu dvoranu u Tel Avivu. Nakon toga ju je u četvrtfinalu zaustavila Šmeleva (RUS), a u repasažu Groenwold (NED).  Dobar nastup upisao je Dominik Družeta (do 81 kg), koji je protiv Girardoza (SUI) dominirao svih pet minuta, napadao, dva puta vodio, ali i dva puta gubio prednost zbog odluke sudaca te na kraju upisao poraz kada je u posljednjim sekundama riskirao i pao na ippon.  Marko Kumrić (do 90 kg) izgubio je od aktualnog europskog prvaka do 23 godine Klammerta (CZE), a Tina Radić od Myers (GBR). Hrvatska judo reprezentacija tako odlazi iz Izraela s dvije medalje (Tihea Topolovec bronca u petak, Ivana Šutalo zlato u subotu) te se nastavlja sezona brojnim turnirima u svim kategorijama.