Za procjenu razvoja događaja u finalu zamolili smo i trenere koji su se ove sezone sučeljavali s finalistima u dvobojima ABA lige. – Zvezda je veliki favorit, a najveću razliku čini snaga domaćih igrača. Njezini nositelji igre njihovi su reprezentativci koji su godinama u sustavu. S druge strane Cedevita je proteklih godina igrače više mijenjala pa nema takav igrački kontinuitet. Zvezdina prednost je i domaći teren. U Beogradu je velika navijačka euforija što je i veliki vjetar u leđa igračima. Zvezdaši imaju tradiciju navijača, a s time i pravi domaćinski teren. U Beogradu su pokleknule i puno veće momčadi od Cedevite jer Zvezdini navijači kod svojih igrača dodatno bude agresivnost. Tračak nade za Cedevitu vidim u minijaturama nekih igrača kao što su Bilan, James, Tomas. Da s individualnim konceptom dođe do prednosti, za razliku od Zvezde koja do toga dolazi preko sustava – ustvrdio je trener skopskog MZT-a Ante Nazor. – Nažalost, finalisti nisu kompletni pa će primarno pitanje biti tko će bolje nadoknaditi izostanak ozlijeđenih. Cedevita ulazi u finalnu seriju s nešto više vremena za pripremu, ali s druge strane ne treba predvidjeti činjenicu da se Zvezda sada može fokusirati na ABA ligu – dodao je Partizanov trener Aleksandar Džikić. >>Aco: Sjajni Jović manje će nedostajati Zvezdi nego Ryan Boatright Cedeviti 