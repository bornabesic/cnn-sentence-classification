DINAMO je teškom mukom u prošlom kolu svladao Split i nastavio puzati za Rijekom. Tri su kola do kraja prvenstva, ali u Dinamu su se nakon nedavnog poraza u Koprivnici praktički prešaltali na novu sezonu i remont momčadi. Rijeka je propuštala meč lopte, ali zadržala je pet bodova viška. Po titulu ide u Koprivnicu, na stadion gdje najjači lome zube. Tradicionalno je to najneugodnije gostovanje za Riječane. Kako dišu u Dinamu prije i gostovanja Rijeke u posljednjem kolu na Maksimiru? Nakon dugih 11 godina u Maksimiru bi naslov prvaka trebao slaviti netko drugi.  "Prvi ćemo čestitati Rijeci ako osvoje naslov. Ali dok postoji matematika... Fokusirani smo na sebe, ali o sebi ne ovisimo, to je ta priča", rekao je poslovođa Dinama Tomislav Svetina. Za SN je potvrdio da Dinamo neće platiti Belupu za jači angažman protiv Rijeke.  "Nećemo premirati Slaven Belupo. Nismo na to ni pomišljali. Možemo stimulirati samo naše igrače. Ako osvoje naslov, bit će nagrađeni. Druge momčadi nikada ne stimuliramo, to je poslovna praksa Dinama", tvrdi Svetina.  Oko Dinama već traje vrtlog glasina o transferima, svaki dan medijski se predstavlja neko "novo pojačanje", špekulira se o povratku Juniora Fernandesa koji je preskup Safetu Sušiću u Turskoj, najavljuje se "gotovo siguran odlazak" Ante Ćorića u Sampdoriju.  Što će biti s trenerom Ivajlom Petevom? "Sigurno je da ništa nije sigurno, ali želja je da Petev ostane. Trener nije tema, tema je prodaja igrača." Sammir je isključen iz momčadi, nije pojačanje i skup je. Što s njim?  "Ne želimo se odreći Sammira! Zašto bismo? Isto vrijedi i za Ćorića, piše se da je njegov transfer gotova stvar, ali ne bih rekao da je gotovo!" Odlazi li Hodžić u Tursku?  "Hodžić nije na prodaju."    Rezultati by SofaScore