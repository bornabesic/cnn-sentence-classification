JUVENTUS i REAL jučer su proslavili naslove prvaka. I Staroj dami i Kraljevskom klubu bila je to 33. titula državnog prvaka. Ta dva kluba igrat će finale Lige prvaka 3. lipnja u Cardiffu. Oba kluba u svojim redovima imaju po dvojicu Hrvata – kod Torineza to su Mario Mandžukić i Marko Pjaca, a kod Madriđana Luka Modrić i Mateo Kovačić. Gonzalo Higuain bio je zvijezda Reala, a sad igra u Juveu, dok je drugi torinski Argentinac Paulo Dybala tiha patnja Kraljeva koji su mjesecima činili sve da ga namame u Madrid.  Kako vidimo, puno toga veže dva finalista ovosezonske Lige prvaka, a neki od igrača obaju klubova titule su proslavili na zanimljiv, za nogometni, mačistički svijet poprilično netipičan način.  Juventus je jučer još popodne uvjerljivom pobjedom 3:0 protiv Crotonea osigurao titulu kolo prije kraja, a u svlačionici su se Juveovi Argentinci Gonzalo Higuain i Paulo Dybala poljubili u usta. Real je do naslova došao nekoliko sati kasnije pobjedom kod Malage, a na sličan način kao dvojac iz Torina titulu su proslavili Isco i Sergio Ramos koji su se poljubili za vrijeme proslave na Trgu u Madridu.