Foto: Igor Kralj/Pixsell NAKON što je Rijeka pobjedom 4:0 protiv Cibalije osvojila povijesni naslov prvaka, poznato je tko će u kojim natjecanjima predstavljati Hrvatsku sljedeće sezone u Europi. Rijeka će pokušati ponoviti uspjeh Dinama i izboriti Ligu prvaka, a Dinamo, Hajduk i Osijek love grupnu fazu Europske lige.  Ždrijeb za prva dva pretkola je već 19. lipnja, a Osijek će prvu utakmicu igrati deset dana kasnije. Osječani kao četvrti iz HNL-a prvi kreću u europsku sezonu, koju počinju u prvom pretkolu.  Osijek, koji se nakon pet godina vraća u Europu, bit će nositelj u prvom pretkolu. Iako se još ne znaju svi potencijalni suparnici jer su u tijeku mnoga prvenstva i završnice kupova, hrvatski predstavnik ne bi trebao imati težak zadatak. Od potencijalno težih suparnika izdvajaju se slovački Ružomberok, slovenska Gorica i mađarski Vasas. Težak Osijekov put U drugom pretkolu Osijeku će se priključiti i Hajduk. I dok će Splićani sigurno biti nositelji, Osijek je zasad drugi ispod crte, ali iznad se nalazi nekoliko klubova koji se još uvijek bore za Europu, pa bi Osječani i u drugom pretkolu mogli imati lakši posao. Među nenositeljima se od težih suparnika izdvajaju sarajevski gradski rivali Sarajevo i Željezničar, ljubljanska Olimpija, Levski i CSKA iz Sofije, mađarski Ferencvaroš, izraelski Maccabi Petah Tikva, slavni škotski Glasgow Rangersi... Ako Osijek ne bude nositelj, onda mu prijete okršaji s beogradskom Crvenom Zvezdom, koja je već jednom u kvalifikacijama Europske lige gostovala u Hrvatskoj protiv Intera, Slovanom iz Bratislave, Panathinaikosom, Lechom, AIK-om, Vojvodinom, Aberdeenom... U trećem pretkolu svoju europsku sezonu započinje Dinamo koji će imati status nositelja sve do kraja kvalifikacija. Dinamu i Hajduku bi u trećem pretkolu mogli prijetiti okršaji sa Zvezdom, Videotonom, Utrechtom, Antalyasporom, Sturmom, Rangersima...  Osijek će biti ispod crte, pa u Gradskom vrtu može dočekati vrhunske klubove poput Zenita, Milana, Fenerbahčea, PSV-a, Brage, Evertona, Freiburga ili Bilbaa.  Hajduk mora navijati za senzacije U play-offu je Hajduk zasad ispod crte, a za status nositelja trebat će mu desetak iznenađenja. Ako ne bude nositelj, kao i Osijek, može igrati protiv Milana, Zenita, Marseillea, Evertona, PAOK-a, Sparte Prag, Fenerbahčea... Zasad su među nositeljima najlakši suparnici rumunjska Astra i bečka Austrija.  Dinamu puno lakši posao Dinamo bi, pak, mogao imati puno lakši posao, pa bi tako mogao izvući Mladu Boleslav, HJK, Basaksehir, Dinamo Minsk, Šerif, Sion ili Maritimo, ako navedeni klubovi dođu do play-offa. Dinamu tada prijete i klubovi koji ranije ispadnu iz Lige prvaka, a to bi mogli biti Partizan, Rosenborg, Žilina, Astana... Hajduk europsku sezonu započinje 13. srpnja, a Dinamo 14 dana kasnije.