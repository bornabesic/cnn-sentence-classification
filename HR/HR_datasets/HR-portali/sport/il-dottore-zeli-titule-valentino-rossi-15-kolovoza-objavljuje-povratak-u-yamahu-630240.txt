Foto: AFP VALENTINO ROSSI, deveterostruki svjetski prvak u motociklizmu (sedam puta u kraljevskoj klasi), 15. kolovoza će objaviti kako se vraća u Yamahu.  Piše to talijanski Sportmediaset, koji je u nagađanjima talijanskih medija o mogućem Rossijevom povratku u Yamahu, otišao i korak dalje, ustvrdivši kako će dvije strane objaviti potpis dvogodišnjeg ugovora uoči utrke MotoGP-a u Indianapolisu.  Rossijeva odluka o povratku u japansku momčad došla je nakon nepune dvije sezone u preslabom i presporom Ducatiju, s kojim je uhvatio tek dva plasmana na postolje. Za rođenog pobjednika poput Il Dottorea to nikako nije dovoljno pa se odlučio za povratak u momčad u kojoj je proveo sedam godina i uzeo četiri titule.  Zanimlljivo, prije dvije je godine točno 15. kolovoza objavio da napušta Yamahu i prelazi u Ducati, a sada bi na isti datum trebao potvrditi transfer u suprotnom smjeru. Iz Yamahe je otišao velikim dijelom zbog neslaganja sa Jorgeom Lorenzom, ali danas očito više ne vidi problem u suradnji sa Španjolcem.