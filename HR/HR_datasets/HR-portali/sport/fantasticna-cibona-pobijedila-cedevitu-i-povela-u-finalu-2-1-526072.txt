Heja heja, cibosi, skandirali su navijači i podsjetili na slavna imena zagrebačkog kluba. Cibona je odigrala fenomenalno, pobijedila je Cedevitu 72-67 i povela 2-1 u finalu. U nedjelju Cedevita mora dobiti u Domu sportova inače trofej seli u Ciboninu vitrinu. Cibona je počela sjajno i na krilima Marina Rozića povela 17-11. Tri trice i tri pokušaja, pet skokova više i sjajan obrana i Cedevita je bila bez rješenja. Cibosi su završili prvu četvrtinu 22-13.  Na poluvremenu je bilo 40-32 za Cibonu koja je kontrolirala utakmicu. Sjajan ritam iz prve četvrtine malo je pao u drugoj. Dosta grešaka s obje strane, Cibonin šut za tricu bio je 60 posto, Cedevitin samo 18 posto. U trećoj četvrtini Cibona se opet budi i tricama radi razliku. Cedevita se muči u gotovo svakom napadu, Cibona s druge strane zabija lake koševe i ima 17 koševa prednosti. No gosti se vraćaju u zadnjih 10 minuta i dolaze na samo šest koševa zaostatka. Bilan je preuzeo odgovornost, ali Šakić tricom vraća na 10 razlike. Nije bilo drame i Cibona je u lijepo popunjenoj Draženovoj dvorani proslavila pobjedu s navijačima. - Sjajna predstava, Reynolds dva dana nije trenirao zbog upale grla, preuzeo je odgovornost, pokazao srce, svaka mu čast. Bio je duša naše momčadi. Šakić je odigrao veliku utakmicu, hvala i navijačima, da barem uvijek bude ovakva atmosfera pod Tornjem. Odlučilo je naše srce. Kapa dolje dečkima, idemo u nedjelju pokušati osvojiti naslov - rekao je Damir Mulaomerović. Jedan od junaka njegove momčadi bio je Željko Šakić s 25 koševa, 10 skokova i četiri asistencije. Što je još bitnije, pogađao je kad je najviše trebalo. - Malo je bio pritisak jer smo igrali doma. Hvala ovim ljudima koji su navijali, svaka im čast. Zasluženo smo dobili, vodimo 2-1 i vidjet ćemo što će biti dalje - rekao je Šakić. - Ove godine nedamo, grizemo, umorni smo, ali dat ćemo sve od sebe za taj naslov. Sad je pritisak na njima - dodao je sjajni Šakić. Marin Rozić pratio je Šakića s 15 koševa, Luka Žorić zabio je 11. Kod Cedevite najbolji je bio Miro Bilan s 19 koševa i devet skokova, Marko Tomas zabio je 16 poena.