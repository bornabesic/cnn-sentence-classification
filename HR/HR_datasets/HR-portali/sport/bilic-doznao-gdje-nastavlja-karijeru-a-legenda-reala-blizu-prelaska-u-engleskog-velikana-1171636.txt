Slaven Bilić održao je u ponedjeljak pozitivan sastanak sa čelnicima West Hama što znači da ostaje na klupi čekićara, pišu engleski mediji. Usuglasili su se kako je sezona bila turbulenta, a s obzirom na teškoće s kojima se susretao rezultat je opravdan (11. mjesto). Ujedno zaključili su kako će ugovor koji mu vrijedi još sljedeće sezone produljiti do kraja 2017. godine. -  Gladan sam uspjeha. Želimo pronaći pojačanja, a ne prinove koje će popuniti kadar. Naš cilj nisu 'Griezmanni'. Prošlog ljeta smo potrošili mnogo vremena pregovarajući s Lacazetteom iz Lyona, a onda je sve propalo. Zanemarili smo rezervne opcije i to nam se na kraju odbilo o glavu. Bilo bi sjajno kada bismo našli nekog kao što je Dimitri Payet. On je bio pravi dobitak - najavio je nedavno Slaven Bilić. Dodajmo kako iz Premier lige stiže još jedna velika vijest. U Liverpool bi iz Porta mogao prijeći legendarni vratar Iker Casillas! Madridski AS piše da bivšem vrataru Reala u lipnju istječe ugovor s portugalskim klubom, a kako ga nije produljio mogao bi stići na Anfield. Navodi se kako je već potpisao i predugovor. A ako ne prihvati neku od bogatih ponuda iz Turske, Kine i Katra, Casillasa će u Liverpoolu dočekati konkurent, Belgijac Simon Mignolet.