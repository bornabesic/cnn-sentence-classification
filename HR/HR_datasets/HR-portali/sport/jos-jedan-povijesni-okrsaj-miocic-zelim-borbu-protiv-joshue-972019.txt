Foto: Guliver Image/Getty Images JEDNA od tema Miočićevog gostovanja u emisiji "The MMA Hour" Ariela Helwanija bio je i meč Conora McGregora protiv Floyda Mayweathera jra. UFC prvak u teškoj kategoriji je, naime, jedan od UFC boraca koji je posljednjih dana izrazio želju za odrađivanjem pokojeg meča u profesionalnom boksu (uz Manuwu op.a). Stipe, baš kao i njegov tim, vjeruju da bi bio kompetitivan protiv svjetskog prvaka Anthonyja Joshue te ne bi imao ništa protiv takvog "super meča" prema boksačkim pravilima. U razgovoru s Helwanijem, Miočić je potvrdio da prati zbivanja oko dogovora za meč McGregor vs. Mayweather, te je potvrdio želju za "super borbom" protiv Joshue. "Da, pratim to. To je velika stvar. Promocija tog meča je odlična. Ja i Joshua…to bi bila sjajna stvar. Taj bi meč izazvao mnogo interesa, a i vjerujem da bi bila zanimljiva borba", potvrdio je "Vatrogasac" interes za dvoboj protiv aktualnog svjetskog prvaka u super teškoj kategoriji. Stipe nije gledao meč protiv Klička. Barem ne u cijelosti… "Malo sam pratio. Nisam sve. Joshua je tvrd. Prvak je s razlogom", objašnjava prvak koji je u nastavku odgovorio i Danielu Cormieru. Naime, njegov kolega UFC šampion iz poluteške kategorije smatra da bi se Stipe samo osramotio protiv Joshue… "Ja sam mnogo boksao. Boksao sam prije nego što sam postao MMA borac. Vjerujem da bi bih mogao boksati s njim. On je čvrst momak, ali mislim da sam i ja. Sve se može dogoditi. To je borba. Iznenađenja se događaju u raznim sportovima. Pogledajte MMA. Svašta se može dogoditi." Je li motiv novac ili pobjeda? "Oboje. Ali vjerujem da bi to bio zanimljiv meč."