Iako ova sezona još nije gotova, u javnost polako cure fotografije dresova poznatih europskih nogometnih klubova za sljedeću sezonu. Među njima je i Barcelona, čiji su novi kompleti, iako još neslužbeni, izašli na vidjelo u petak. Ono što bode u oči na prvu svakako je ime novoga glavnog sponzora na dresu. Umjesto katarske aviokompanije Qatar Airways, na prsima će u sljedeće tri sezone stajati logotip i ime japanskog internetskog diva Rakutena. Cijena? 50 milijuna eura godišnje. Linije na domaćem dresu više nisu jednako široke, već su kombinacija širih i užih, dok su gostujuća (crvena) i treća garnitura dresova (svijetloplava) jednobojne. Službeno predstavljanje novih dresova zakazano je za 29. svibnja, dva dana nakon finala Kupa kralja.