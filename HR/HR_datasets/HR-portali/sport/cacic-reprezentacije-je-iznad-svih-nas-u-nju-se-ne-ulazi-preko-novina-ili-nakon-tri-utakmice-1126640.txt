Ante Čačić okuplja reprezentaciju uoči derbija kvalifikacijske skupine, sudara dvije vodeće momčadi Hrvatske i Islanda, koji se igra u subotu od 18 sati na praznom Maksimiru, piše Goal.com. – Real nije tražio poštedu za Modrića, uspješno se oporavio, nastupio je, nema negativnih posljedica utakmice. To zvuči obećavajuće da može u subotu povesti momčad. – Nisam dobio naputke da ga Real koristi manje, ali za to nema potrebe, ja vodim računa da svaki naš igrač dosegne optimalno stanje i formu, bez obzira na to o kome se radi. Znamo da iza sebe ima stanku, vidjet ćemo na koji način će reagirati ovaj tjedan, u pet treninga. – Prije Turske velik broj igrača nije igrao, rekao sam da će sve više igrati i dizati se, poput Perišića i napadača. Naravno da se uvijek brinu oni koji manje nastupaju, poput Vrsaljka i Roga. Kao što smo tada pomogli na neki način Brozoviću da se digne, tako ćemo i sada, pogotovo nam druga utakmica služi za one koji manje igraju, da im pomognemo. – Vidjet ću tko će igrati u napadu, raduje me da su napadači u dobroj formi, zabijaju, efikasni su, takvi mogu samo biti korist reprezentaciji. – Nema slučaja Lovren, on je završen nakon Eura. Ima objektivnih razloga zašto ga nema, imao je problem s leđima, što je dokumentirano medicinski, a ovaj put je bio pozvan, zvao me prije osam dana, u tom razgovoru odlučio sam osloboditi ga, iz razloga koji su opravdani. Nije rekao zbogom, bit će tu za iduće akcije. – Strinić je jedan od igrača koji, nažalost, jako malo igra. Finsku je trebao početi, ali osjetio sam da nema samopouzdanje pa sam se odlučio proširiti konkurenciju i pozvao Leovca. Naravno da Strinić nije otpisan. – Pivarić me brine jer je imao dugu pauzu, povratak ne ide glatko, hvata se, traži formu. Možda i bolje da nije igrao jučer jer kod njega primjećujem zamor. U Belfastu nećemo koristiti igrače koji cijelo vrijeme igraju u klubovima i imaju potrebe da ih odmorim, bit će prilika da igrači koji manje igraju u klubovima igraju. – U ovoj skupini nema autsajdera ni lakih suparnika, a svi rezultati Islanda idu u prilog tezi da je jako dobra reprezentacija, prošli su skupinu, pa Englesku. Imamo odgovor na igru Islanda jer smo tehnički puno potkovaniji i kroz kvalitetan posjed bi trebalo biti dobro. Prepoznatljivo igra Island, kompaktan je, organiziran i opasan u prekidima, ali mi imamo puno kvalitetnije pojedince.  – Andrijašević? Reprezentativac se ne postaje preko novina, niti nakon tri utakmice. Ne ulazi se, niti izlazi lako. Ćorić i Rog su svaki put bili pozivani, osim kad sam ih prepustio mladoj reprezentaciji. Ni sad ne bi bili pozvani da nemamo dvije utakmice. Franko igra dobro, bio sam mu trener, kvalitetan je čovjek i igrač, ali na toj poziciji imamo jako puno igrača u dobroj formi i igraju u puno jačim ligama. – U Kovačića nikad nisam prestao vjerovati i prije Eura sam rekao da je glavni kriterij da igrači igraju u klubovima i da je Kova jedini kojem ću tolerirati manje minuta u klubu. Puno je mlađi od Luke i sigurno naša budućnost. – Teško mi je reći koliko je Island slabiji bez dvojice napadača, nadam se da je. – Premije za Euro? Mislim da su isplaćene... – Bradarić je pozvan jer za Sjevernu Irsku sigurno nećemo imati Luku i Raketu i prilika je da damo više prostora igračima koji su manje igrali. Bradarić je jedini koji igra na poziciji zadnjeg veznog, dvije sezone jako dobro u Rijeci, koja radi dobre rezultate. – Posavec, Milić, Pašalić? Ne postoji nijedan koji igra vani da se na njega ne računa, sve ih pratimo... Raduje me da Milić igra, treba respektirati da igra u ozbiljnoj ligi. Posavec? Na vratima imamo zavidnu konkurenciju, mlad je i dobro je da brani u Serie A. Pašalić se vratio, Perica, Strinić... na sve računamo, samo nemojte da nekog ne preskočim... sve ih vidim. Hrvatska je ispred svakog, mene prvog, a pozvani su oni za koje smatram da mogu dati najviše za dobar rezultat reprezentacije. 