Nevjerojatnoj završnici svjedočili su gledatelji dvoboja Solina i Dugopolja u pretposljednjem kolu Druge HNL. Domaćin je slavio sa 2:1 pogotkom Mrkovića u sudačkoj nadoknadi. Ono što je posebno zanimljivo što je sudac prvo pokazao na zaleđe, iako nije postojalo, a zatim je priznao pogodak nakon konzultacije s pomoćnikom. Tada je ponovno podigao ruku opet označivši zaleđe, te se nakon svega vratio kod pomoćnika i priznao pogodak. Tijekom cijelog tog cirkusa igrači obiju momčadi padali su u delirij i očaj, a na kraju su ipak Solinjani proslavili važnu pobjedu.   Igrači Mirka Labrovića tako će se u posljednjem kolu boriti protiv Gorice za drugo mjesto koje donosi dodatne kvalifikacije za Prvu HNL protiv pretposljednje momčadi (Cibalia ili Split) našeg najjačeg natjecanja. Gorica je trenutno druga sa 56 bodova dok treći Solin ima dva boda manje. Dalmatinska momčad bila je uspješnija ove sezone u međusobnim ogledima, slavila je sa 2:1, uz remi (0:0).