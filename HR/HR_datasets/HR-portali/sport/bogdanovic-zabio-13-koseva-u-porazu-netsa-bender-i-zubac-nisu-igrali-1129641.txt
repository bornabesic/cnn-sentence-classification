Hrvatski košarkaš Bojan Bogdanović postigao je 13 koševa za Brooklyn Netse koji su izgubili na gostovanju kod Oklahome 105-124. Bogdanović je na parketu Chesapeake Energy Arene proveo 24 minute postigavši 13 koševa uz šut 4-6 iz igre, uz tri skoka i dvije asistencije. Najbolji u redovima Netsa, koji su upisali treći uzastopni poraz, bio je Brook Lopez sa 22 koša, dok je Rondae Hollis-Jefferson dodao 13 koševa.  Kod domaćin ponovo je sjajan bio Russell Westbrook upisavši 'triple-double' - 30 koševa, 13 asistencija i 11 skokova. Victor Oladipo je dodao 26, a Steven Adams 13 koševa. - Napravili smo dobar posao. Nije bilo lako jer su Netsi igrali odlično, zabili su dosta laganih koševa. Međutim, u drugom dijelu smo zaigrali bolje - kazao je Westbrook nakon četvrtog 'triple-doublea' ove sezone. Njegovu sjajnu predstavu pohvalio je i legendarni Michael Jordan. - Taj dečko igra s velikom strašću, podsjeća me na mene - kazao je Jordan. Dragan Bender nije nastupio za Phoenix Sunse koji su na gostovanju porazili Indiana Pacerse 116-96. Gosti su odlično ušli u susret i nakon prve četvrtine vodili su 27-18 i praktički cijelu utakmicu prednost nisu ispuštali. Kod gostiju je čak sedam igrača postiglo dvoznamenkasti broj koševa, a najviše su zabili Brandon Knight, 17 i Jared Dudley 16 koševa. Zanimljivo, igrači s klupe zabili su čak 78 koševa za goste, dok je prva petorka postigla svega 38 koševa. - Svaka utakmica je kao prazno platno, a mi smo umjetnici koji ga moraju oslikati. Danas je bilo dobro - poručio je trener Sunsa Earl Watson. U redovima Pacersa najefikasniji su bili Myles Turner sa 22 i Jeff Teague sa 21 košem. Nije nastupio niti Ivica Zubac za LA Lakerse koji su kod kuće izgubili od San Antonio Spursa 107-116. Kod Spursa svih pet igrača iz početne petorke imalo je dvoznamenkasti broj koševa. LaMarcus Aldridge i Kawhi Leonard zabili su po 23 koša, a Pau Gasol i Tony Parker po 16. Danny Green je dodao 10. Bila je to 1.099 pobjeda u karijeri za Gregga Popovica koji se popeo na sedmo mjesto liste najuspješnijih trenera. Na vrhu je legendarni Don Nelson sa 1,335 pobjeda. Kod Lakersa najefikasniji su bili Lou Williams sa 24 i Nick Young sa 22 koša. Prvaci Cleveland Clipersi su bez većih problema na svom parketu porazili Detroit 104-81. Cavse su predvodili Kyrie Irving sa 25 koševa i 11 asistencija, LeBron James sa 21 košem, te Kevin Love sa 12 koševa i 13 skokova. - Bila je to bez ikakve sumnje naša najbolja predstava ove sezone. Odigrali smo sjajno - poručio je James. Kod gostiju jedini igrač s više od 10 koševa bio je Jon Leuer koji je upisao 15 koševa i sedam skokova. Golden State Warriorsi lakoćom su pobijedili Boston 104-88 nakon što su uoči posljednjih 12 minuta vodili 29 koševa razlike. Do konca utakmice domaćin je tek ublažio poraz. Klay Thompson je zabio 28 koševa, Kevin Durant je dodao 23 koša uz deset skokova i sedam asistencija, a Stephen Curry 16 koševa i sedam asistencija. U domaćim redovima najefikasniji su bili Isaiah Thomas sa 18 i Avery Bradley sa 17 koševa. Rezultati: Charlotte - Atlanta             100-96 Indiana - Phoenix                96-116 (Dragan Bender nije nastupio za Phoenix) Cleveland - Detroit             104-81 New Orleans - Portland      113-101 Oklahoma City - Brooklyn   124-105 (Bojan Bogdanović je za Brooklyn odigrao 24 minute postigavši 13 koševa) Boston - Golden State          88-104 Dallas - Memphis                  64-80 Denver - Toronto                111-113 (produžetak) LA Lakers - San Antonio     107-116 (Ivica Zubac nije nastupio za Lakerse) Sacramanto - LA Clippers   115- 121 