Malonogometni klub Futsal Dinamo nastavlja se pojačavati za sljedeću sezonu. Klub koji je lani bio treći u prvenstvu ove sezone želi otići još dalje pa osnažuje kadar. Nakon što su iz Nacionala stigli Grbeša i Matošević, za plave je potpisao i engleski reprezentativac Douglas Reed, dosadašnji igrač poznatog Baku Uniteda. Reed je već igrao u hrvatskoj, bio je prije nekoliko godina član Uspinjače. "Radi se o jednom od najboljih igrača koji su ikada igrali u 1.HMNL. Osim za engleske klubove i Uspinjaču, Reed je igrao za španjolsku Lanzarote Tias Yaizu, MNK Smederevo i ciparski AEL Limassol", napisao je Futsal Dinamo o svom novom pojačanju. Engleski nogometaš uskoro će imati priliku zaigrati pred vjernim navijačima Dinama o čijoj se sjajnoj atmosferi na utakmicama piše i izvan granica Hrvatske. - Veže me veliko prijateljstvo s igračima s kojima sam u sezoni 2011/12 igrao u Uspinjači, a s Mićom Martićem sam i radio u Engleskoj. Posebno se veselim što sam se vratio u Zagreb koji je jako prijateljski i otvoreni grad. Futsal Dinamo je klub koji je poznat i u međunarodnoj futsal zajednici, prvenstveno zbog svojih strastvenih navijača. Futsal Dinamo je klub koji funkcionira na drukčiji način od ostalih klubova u kojima sam igrao. Nevjerojatno sam uzbuđen što ću igrati pred takvom publikom na Šalati, ali i u nastavku sezone. Siguran sam da će nam pomoći u narednoj sezoni, a ja mogu obećati da ću za klub dati sve od sebe, kazao je Reed. 