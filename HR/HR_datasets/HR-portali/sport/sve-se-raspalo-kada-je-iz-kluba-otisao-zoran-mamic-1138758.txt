Božićne je blagdane Gordon Schildenfeld proveo u gradu koji obožava, bez kojega očito ne može – u Ateni! Jutarnja kavica s prijateljima na terasi kafića na plus 16 Celzijevih stupnjeva odmah izmami osmijeh na lice... – Uživam u suncu, ove ga se jeseni baš i nisam nagledao u Zagrebu! I odmah je sve ljepše, čim te sunce zagrije, i pogled na život je bolji – nije krio užitak Schildenfeld kad smo ga nazvali i zamolili da komentira Dinamovu jesen: Šest bodova nije previše – Nakon ulaska u Ligu prvaka zakoračili smo pogrešnom stazom, malo smo se pogubili i, kad sve to sagledam ovako sa strane, čini mi se da nismo bili spremni za početak sezone, nismo u dobrom stanju dočekali start. Teško smo proživljavali promjene nakon odlaska trenera Zorana Mamića, javila se nesigurnost kod igrača pa i cijele momčadi, vidjelo se još u kvalifikacijama za Ligu prvaka da ne izgledamo dobro. Nasreću, izborili smo nastup u elitnom natjecanju, ali potom je bilo dosta turbulencija, teško smo se privikavali na nove ljude i nove zahtjeve i tek smo se pri kraju jeseni malo “skupili” i u nekim utakmicama pokazali pravo lice. Stabilizirali smo se, počeli igrati bolje i tako moramo nastaviti na proljeće – kaže Schildenfeld. Rijeka ima velikih šest bodova prednosti, Dinamo već dugo nije bio u poziciji “lovca”. Možete li to dostići? – Najprije moram istaknuti da je Rijeka doista igrala odlično i znala je iskoristiti sve naše probleme. Međutim, ništa još nije gotovo, tih šest bodova zapravo mnogo veće izgleda na papiru nego što je veliko u stvarnosti! To su, naime, samo dvije međusobne utakmice i ta je prednost svakako dohvatljiva, sve je otvoreno. Bit će napeto i neizvjesno, oni igraju dobro, mi se dižemo, oni će imati golem pritisak s naše strane, a mi takav pritisak nemamo i pred nama je neprijeporno zanimljivo proljeće! Onaj teški poraz na Rujevici još peče... – Ne bih se vraćao na to, bili smo tada u posve drukčijoj situaciji nego što smo sada! Tako se nešto više ne može ponoviti, uvjeren sam u to. Trenerova ideja s trojicom u obrani nije prošla i bacili smo taj kažnjeni eksperiment u povijest... Prve tri utakmice u Ligi prvaka također su bile ispod željene razine... – Bilo je to u razdoblju kad mnogo toga nije “štimalo”, nismo bili uigrani, nije bilo samopouzdanja, kao da smo nekako “glavinjali” bez ikakva plana. A kad je tako, onda je kazna u Ligi prvaka brza i brutalna, kao što je i bila. Kakvi su vaši planovi? Ugovor vam traje do ljeta 2018., međutim nerijetko se spominje mogućnost vašeg odlaska već ove zime. Je li to točno? Ne razmišljam o odlasku – Gledajte, svi su mi planovi vezani uz Dinamo! Ne razmišljam o odlasku, ali vidjet ćemo, sjest ćemo za stol i razgovarati. U Maksimiru mi je dobro, istina je da bih želio više igrati, ali to je nešto sasvim drugo. Uglavnom, dolazim na pripreme 8. siječnja i vjerujem da ostajem u Maksimiru. Ljetos je bilo dosta govora o vašem povratku u Atenu, u Panathinaikos. Ima li ovaj vaš zimski odmor u grčkoj metropoli nekakvih dodirnih točaka s možebitnim odlaskom? – Ne, ni slučajno! Ovdje sam s prijateljima i djevojkom, nikakve nogometne kontakte nisam imao, uživam u ovom prekrasnom gradu. A ljetos je doista bilo svega, razgovarali smo, Panathinaikos je želio da se vratim, međutim uslijedila je promjena trenera i na kraju nismo našli zajednički jezik. Grci su, znate, malo “teški” za pregovore i razgovore, nismo se uspjeli dogovoriti i to je onda “puklo”. I nismo obnovili te razgovore – zaključio je Gordon Schildenfeld. 