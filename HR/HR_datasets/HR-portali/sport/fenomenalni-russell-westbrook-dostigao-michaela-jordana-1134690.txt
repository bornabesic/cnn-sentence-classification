U noćašnjim utakmicama NBA lige najviše su pažnje privukli LeBron James, te Russell Westbrook koji je ostvario sedmi uzastopni "triple double". Košarkaši Clevelanda slavili su protiv Miamija sa 30 koševa razlike (114-84)., a većinu posla odradio je trojac LeBron James, Kevin Love  i Kyrie Irving. LeBron James je upisao 27 poena, te po 8 skokova i asistencija, Kevin Love dodao je 28 koševa i 15 skokova, a Kyrie Irving 23 koša. Ujedno, LeBron James se probio na deveto mjesto najboljih strijelaca svih vremena sa ukupno 27.315 koševa. Za dva poena je prestigao Elvina Hayesa, legendu Houstona i Washingtona iz 70-godina prošlog stoljeća.  Kod Miamija Derrick Williams ubacio je 17, a slovenski košarkaš Goran Dragić 15 koševa. Playmaker Oklahoma Cityja Russell Westbrook nastavio je sa fantastičnim partijama, ostvario je sedmi uzastopni "triple double",  27 koševa , 10 asistencija i 10 skokova. No, unatoč tome njegova momčad je poražena od Houston Rocketsa sa 99-102. Posljednji igrač koji je ubilježio sedam "triple-doublea" u nizu bio je legenadarni Michael Jordan u sezoni 1988-89. Ekipu Houstona do pobjede je predvodio James Harden sa 21 košem, 9 skokova i 12 asistencija, dok je Eric Gordon dodao 17 poena.  Charlotte Hornetsi su dobili Orlando Magic sa 109-88, a hrvatski dvojac u ekipi Orlanda Damjan Rudež i Mario Hezonja imali su indentičnu minutažu, 8 minuta i 28 sekundi. Rudež je upisao 9 poena i 2 skoka, a Mario Hezonja 3 koša, 2 skoka i 1 asistenciju, dok je prvi strijelac Orlanda bio Evan Fournier sa 14 poena. Kod Charlottea Nicolas Batum i Michael Kidd-Gilchrist zabili su po 16 koševa. Phoenix je u gostima svladao Los Angeles Lakerse sa 119-115 zahvaljujući odličnoj partiji Erica Bledsoea, koji je ubilježio 30 poena i 9 asistencija. Hrvatski centar Dragan Bender je u osam minuta ubacio 2 koša za Phoenix. 