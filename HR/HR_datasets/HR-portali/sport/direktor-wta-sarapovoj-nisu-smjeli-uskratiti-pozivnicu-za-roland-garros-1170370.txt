Ženska teniska asocijacija (WTA) osudila je u srijedu odluku organizatora Roland Garrosa da ne uvrste Ruskinju Mariju Šarapovu na popis dobitnica pozivnica za glavni turnir ili ždrijeb kvalifikacija čime joj je onemogućen nastup na ovogodišnjem izdanju drugog Grand Slam turnira u sezoni. Šarapova, koja je osvajala turnir u Parizu 2012. i 2014. godine, nije dobila "wild card" Francuske teniske federacije (FFT) uz objašnjenje da se vraća na teren poslije dopinga. Ruskinja se vratila na teniske terene prošlo mjesec nakon što je bila suspendirana jer je bila pozitivna na meldonij na Australian Openu u siječnju 2016. Direktor WTA Steve Simon ne slaže se s tom odlukom, istaknuvši da je Šarapova već platila za svoju grešku.  "Ona je odradila svoju kaznu i ne mogu podržati odluku da joj se ne dodijeli wild card. Nema temelja za kažnjavanje izvan sankcija", izjavio je Simon za BBC.  Nekada prva tenisačica svijeta zatražila je pozivnicu za Roland Garros nakon što je pala na WTA ljestvici zbog 15-mjesečne suspenzije koja joj je dosuđena jer je utvrđeno da je koristila nedopuštene supstance. Nakon što je odradila suspenziju Ruskinja je dobila pozivnice za turnire u Stuttgartu, Madridu i Rimu. Roland Garros se igra od 28. svibnja do 11. lipnja. 