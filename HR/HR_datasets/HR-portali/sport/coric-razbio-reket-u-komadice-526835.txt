Borna Ćorić imao je solidan ždrijeb u Roland Garrosu, ali pakira kofere već nakon drugog kola. Amerikanac Steve Johnson pobijedio ga je 6-2, 7-6, 3-6, 7-6.   Spasio je Borna četiri meč lopte u četvrtom setu, u tie-breaku je imao 6-4 i šansu da se vrati u meč, ali odigrao je loše sljedeća četiri poena. Nakon posljednjeg, bijes je iskalio na reketu koji je razbio do neprepoznatljivosti. - Nisam uspio uhvatiti ritam. Hvatam ga, hvatam, konačno ga uhvatim i onda napravim nekoliko pogrešaka. Dao sam sve od sebe, nije išlo - rekao je Ćorić. Ivo Karlović nije razbijao rekete u porazu od Horacija Zeballosa. Argentinac je bio bolji od Diva 7-6, 7-6, 6-3 za treće kolo Roland Garrosa. - Zeballosova mi igra nikako ne odgovara. Obično mi odgovaraju ljevoruki igrači, no ne i on. Njegov servis mi je užasno neugodan, što se i vidjelo i danas jer sam valjda u jednom gemu stigao do izjednačenja. U našem posljednjem meču u Melbourneu sam igrao daleko bolje - rekao je Karlović. Meč života odigrao je Argentinac Renzo Olivo (25), tenisač koji nastupa uglavnom na Challengerima. Olivo je pobijedio 11. igrača svijeta Joa-Wilfrieda Tsongu 7-5, 6-4, 6-7, 6-4. Koeficijent na pobjedu Tsonge bio je između 1.01 i 1.02. Argentinčeva pobjeda jedno je od najvećih iznenađenja u povijesti Roland Garrosa.  Njihov meč danas bio je nastavak od jučer. Tada je Renzo kod 7-5, 6-4, 6-7, 5-3 servirao za pobjedu života, ali Tsonga mu je uzeo servis i sudac je zbog mraka prebacio meč za drugi dan. Iako je vodio 2-1 u setovima, mnogu su otpisali Argentinca koji je do ovog meča pobijedio u samo četiri meča na ATP Touru, a u protekla tri nastupa u Parizu sva tri puta zapeo je u kvalifikacijama. Renzo je nastavak otvorio s tri poena u nizu, ali propustio je tri vezane meč lopte. Tsonga je imao prednost, a čudesni Argentinac osvaja tri poena zaredom za pobjedu koja je odjeknula teniskim svijetom. - Ovo je bilo najduljih devet minuta u mom životu - rekao je Olivo.