Foto: Atletico Madrida / Twitter KAŽU kako u modernom nogometu izumiru velikani poput Franca Baresija, Paola Maldinija, Francesca Tottija, Ryana Giggsa, Paula Scholesa, Carlesa Puyola koji su tijekom cijele karijere igrali za samo jedan klub. Međutim, da to i nije točno, pokazao je nevjerojatni veznjak Atletico Madrida Koke. Fantastični 25-godišnji igrač produžio je ugovor s Atleticom čak do 2024. godine.  Jorge Resurrección Merodio, poznatiji kao Koke, praktički je potpisao doživotni ugovor s Los Colchonerosima, u kojima je napravio svoje prve nogometne korake, a od 2009. godine postao član prve momčadi, čiji je jedan od najvažnijih igrača godinama. Jedan od najboljih veznjaka u Španjolskoj, pa i šire, emotivno je sa svojom obitelji proživio produžetak ugovora i nije mogao zaustaviti suze. Bile su to emocije kakve sve manje viđamo danas u nogometu kojim diktiraju milijuni i što veća zarada. Ipak, Koke je poslušao svoje srce... "Atletico je klub mog života, o kojem sam uvijek sanjao i najponosniji sam na svijetu jer nosim crveno-bijeli dres. Presretan sam zbog novog ugovora i nadam se da ću pomoći momčadi u budućim uspjesima", rekao je kroz suze Koke i oduševio gotovo sve ljubitelje nogometa. On je do danas odigrao 323 utakmice za Atletico, uz 28 golova i čak 83 asistencije. S momčadi Diega Simeonea osvojio je praktički sve - Europsku ligu (2012.), Superkup Europe (2012.), Kup kralja (2013.), Primeru (2014.), Superkup Španjolske (2014.), a jedino mu nedostaje Liga prvaka, u kojoj je izgubio dva finala od Reala 2014. i 2016. godine.