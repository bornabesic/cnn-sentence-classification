Foto: Getty Images/Guliver Image PROŠLA je 21 godina od prve pobjede Michaela Schumachera u Ferrariju. Ostvario ju je na današnji dan 1996. godine i prvi put se popeo na najviše postolje u crvenom kombinezonu, u kojem će sljedećih godina pisati povijest. Nakon dvaju uzastopnih naslova prvaka u Benettonu, Michael Schumacher kao najveća zvijezda tadašnje Formule 1 prešao je u najveću F1 momčad svih vremena, Ferrari. Svaki početak je težak pa je i Schumijeva misija povratka Ferrarija na pobjednički put također trajala godinama. Bolid za 1996., F310, nije bio na razini Williams Renaulta i Schumi se lavovski borio protiv Hilla i Villeneuvea u bržim bolidima. Na kvalifikacijama za VN Španjolske Williamsi su zauzeli prvi startni red (Hill je osvojio pole position s 0.434 s prednosti ispred Villeneuvea), a Michael je bio treći s 0.937 sekundi zaostatka za najbržim. Ali Schumacher je imao asa u rukavu – bolid podešen za kišne uvjete. I naravno, vještinu vožnje po kišnim uvjetima. "Zaista nisam mislio da ću danas pobijediti, ovo je zaista, sjajan, sjajan dan. To smo zaslužili jer smo sav posao obavili zajedno", rekao je Schumacher nakon prve pobjede za Ferrari. "Osim problema s motorom usred utrke koji je stalno radio bez jednoga ili dvaju cilindara, bolid je bio jako dobar po kiši. To potvrđuje da moramo naporno raditi kako bismo razumjeli koji su problemi s bolidom. Ovdje smo bili nekonkurentni po suhom, ali dominantni po kiši, dok je u Monaku situacija bila obrnuta. Trenutno ne možemo puno učiniti pa ću uživati u ovoj pobjedi i posvetiti ju cijeloj momčadi". Podsjetimo se kako je Schumi u Španjolskoj 1996. spektakularno došao do prvog trijumfa za Ferrari!