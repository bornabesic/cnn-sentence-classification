CRISTIANO RONALDO posljednja je i najveća nogometna zvijezda koja je optužena za silovanje, a njemački Der Spiegel piše da je Portugalac platio čak 350.000 dolara ženi za šutnju.   Ronaldo je navodno 2010. godine ženi koja ga je optužila za silovanje platio veliku svotu za šutnju o događajima iz lipnja 2009. godine, u apartmanu jednog luksuznog hotela u Las Vegasu.  Der Spiegel priču temelji na dokumentima objavljenima na internetskoj stranici Football Leaks.    Cristiano Ronaldo i žrtva postigli su nagodbu izvan suda. Der Spiegel piše da dokument o nagodbi sadržava tri stranice i da ga je potpisao Ronaldov odvjetnik Carlos Osorio de Castro.  Drugi njemački list Bild piše da Der Spiegel također zna identitet navodne žrtve koja je obećala Portugalcu da će mu dostaviti popis svih osoba kojima je pričala o navodnom silovanju i da će uništiti ili izbrisati sve elektronske, pisane ili druge dokaze o slučaju. Osim toga, Der Spiegel prenosi i da je žena napisala pismo Ronaldu u kojem je na šest stranica detaljno opisala kako je doživjela navodno silovanje, a njemu ga je pročitao njegov odvjetnik.  Ronaldo je odbio komentirati slučaj, dok je njegov odvjetnik Johannes Kreil izjavio kako najbolji nogometaš svijeta odbacuje sve optužbe i da će poduzeti sva pravna sredstva kako bi zaštitio svoj ugled.  Dan kasnije gotovo svi svjetski mediji prenose reakciju Ronaldovih zastupnika.   "To je novinarska fikcija. Optužbe su odvratne i sramotne. Ronaldo će učiniti sve kako bi skinuo ljagu sa svog imena. Priča se svodi na dokumente čija autentičnost nije potvrđena", stoji u priopćenju.