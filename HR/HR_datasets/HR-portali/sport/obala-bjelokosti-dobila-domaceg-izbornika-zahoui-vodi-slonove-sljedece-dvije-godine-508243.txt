Foto: AFP BIVŠI reprezentativac Obale Bjelokosti François Zahoui (48) novi je izbornik nacionalne vrste svoje zemlje, potvrdili su iz Bjelokošćanskoga nogometnog saveza (FIF). Potpisao je Zahoui dvogodišnji ugovor, te će voditi po mnogima najjaču afričku reprezentaciju u kvalifikacijama za Afrički kup nacija, koji se početkom 2012. godine održava u Ekvatorijalnoj Gvineji i Gabonu. Prva ga utakmica, domaći ogled protiv Ruande u okviru skupine H kvalifikacija, očekuje već za dva tjedna, u nedjelju, petog rujna. Priliku su iz FIF-a Zahouiju dali nakon što je pobijedio Italiju 1-0 u prijateljskom dvoboju odigranom prije desetak dana u Londonu. "Iako smo tražili eminentno trenersko ime iz inozemstva, ništa ne smije stajati na putu našim sposobnom domaćim trenerima", rekao je predsjednik FIF-a Jacques Anouma. Ranije ovog mjeseca, unatoč načelnom dogovoru o suradnji, posao izbornika nije prihvatio Francuz Gerard Gili. Zahoui, koji će naslijediti Sven-Görana Erikssona na klupi, nema naročito trenersko iskustvo. Trenirao je bjelokošćansku U20-reprezentaciju, abiđanski Africa Sports, te francuski Toulon. Prije reprezentacije vodio je amaterski francuski klub Seynois. Nogometašku je karijeru u Europi odrađivao u dresu talijanskog Ascolija i francuskog Nancyja.