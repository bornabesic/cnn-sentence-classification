Futsal Dinamo je u Longe Baru Matis, održao redovnu Skupštinu. Nakon identifikacije članova, uslijedila je mala ceremonija. Futsal Dinamo je u suradnji s tvrtkom Potomac, jednim od najpoznatijih proizvođača kravate, predstavio i prigodnu klupsku kravatu za čiji su dizajn glasali članovi putem društvenih mreža. Svečanost je upotpunila i Kravat pukovnija, počasna i povijesna postrojba hrvatske vojske kao simbol hrvatskog doprinosa svjetskoj kulturnoj baštini. Potom se pristupilo dnevnom redu. Prva točka bila je financijsko izvješće za proteklu godinu, a isto je prezentirao neovisni revizor Branko Tomašković iz revizorske tvrtke RSM Croatia. “Klub raste na svim poljima, pa tako i na financijskom. Neke dječje bolesti su prebrođene i danas imamo najtransparentniji sportski kolektiv. Ljudi iz Kluba brzo uče i neka samo tako nastave“, dodao je u kratkom obraćanju skupštini. Nakon toga, raspravljalo se o odnosu HNS-a, ZNS-a i Grada prema Klubu. Član NO kluba Juraj Fabijanić rekao je još jednom kako Klub prihvaća odgovornost za grešku neovjeravanja iskaznica za utakmicu s Kijevom, ali da je kazna drastična i pravno neutemeljena. „Odgovarat ćemo ako treba i nema smisla izvlačiti se. Pogriješili smo. Ali, kazna za našu grešku nije propisana zakonom. A sasvim sigurno nije adekvatna i u duhu futsala. Održati završnicu Kupa na taj način, to nema veze sa sportom. Ali to je već sada iza nas, jedino što možemo sa svoje strane napraviti jest nikada više ne dati povoda da nas netko tako sankcionira.“. Na njegove riječi nadovezao se i predsjednik Matija Đulvat: „Ovo je samo jedna u nizu stvari koja je indikativ kako nikome iz institucija nije stalo do futsala. Mi godišnje dobijemo pet, pa čak i deset puta manju satnicu od Grada za dvorane u odnosu na neke trećeligaške i četvrtoligaške klubove iz drugih sportova. Prije 20 godina i danas, sustav i odnos je isti, ništa se nije promijenilo. Kažnjavani smo zbog Šalate, zbog dječjih turnira, zbog nekih stvari za koje nitko drugi nije odgovarao. Umjesto da su nam ZNS i HNS uz lokalnu zajednicu servisi koji će pomoći gurati ovaj sport prema naprijed, oni međusobno prebacuju odgovornost i na kraju nema rješenja. Pokušali smo inicirati i plenum prvoligaških klubova, jer Solin je odustao od natjecanja, Potpićan je bio na rubu, a mi smo izbačeni iz Kupa. Pa se opet ništa nije dogodili. Klubovi unutar futsala moraju biti složniji ako žele zaštititi svoje interese.“ Nakon upita članova na tu temu i odgovora ljudi iz Uprave, pristupalo se izglasavanju povjerenja trenutnoj upravi kluba, a odluka o povjerenju izglasana je jednoglasno. Iduća točka bila je predstavljanje projekata koji su ispred klubom. Završnica sezone, turniri za mlađe selekcije, inicijativa „100 ugostitelja za Dinamo“ te dinamovski pub kviz samo su neki od događaja koji su ispred Dinamovih članova i navijača. U fokus je došlo i pitanje o Dinamovom domu, dvorani koja bi bila u vlasništvu kluba i služila za treninge i utakmice. Pritom su zamoljeni svi oni koji imaju kontakte u tom području, ili su željni pomoći znanjem i iskustvom, da kontaktiraju Klub. Posljednja točka dnevnog reda bila je potpisivanje ugovora s osobnim sponzorima. Radi se o jedinstvenoj mogućnosti financiranja kluba u Hrvatskoj, gdje članovi kroz mjesečne uplate putem trajnog naloga ili jednokratne uplate postaju sami klupski sponzor, uz određene pogodnosti i prigodne poklone koji su uručeni na skupštini. Time je i okončana još jedna skupština, kao festival demokracije na kojoj su članovi Futsal Dinama imali priliku pitati Upravu pitanje o bilo kojem aspektu kluba, glasanjem o povjerenju ili nepovjerenju izraziti svoj stav prema rezultatima, te iznijeti vlastite prijedloge i osvrte. >>Dinamo u fenomenalnom derbiju nakon velike drame slavio usred Splita! 