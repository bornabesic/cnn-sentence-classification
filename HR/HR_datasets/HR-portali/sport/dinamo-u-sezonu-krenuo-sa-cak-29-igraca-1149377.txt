Rovinj i 20 dana rada u Turskoj su iza Dinamovih nogometaša. U petak su se vratili u Zagreb i dobili dva dana odmora, a jučer su se okupili u Maksimiru i održali prvi trening. I dok smo ih u Turskoj gledali u kratkim rukavima, sad su opet aktualne kape i šalovi. Iako su izbjegli najhladnije dane u Hrvatskoj, nije im lako priviknuti se na ova dva-tri Celzijeva stupnja, u Beleku ih je u prosjeku grijalo 15-ak stupnjeva. Trener Petev, poprilično pocrnio i sa smiješkom na licu, doveo je igrače na igralište Hitrec-Kacian i odredio im prilično žestok i dobrim dijelom trkački trening. Valjda da ih malo zagrije, a i da se upoznaju s manje zelenim travnjakom negoli je bio onaj u Beleku. Izveo je na teren čak 27 nogometaša. Nedostajali su Benković kojeg muči tetiva te Machado. – Machada boli grlo, ima virozu, pa nismo htjeli riskirati – izvijestili su u Dinamu. Među zadnjima su na teren istrčali Soudani i Samir, zajedno su sa smiješkom otrčali do ostalih i nastavili raditi. Sammir je istrčavao dionice s ostalima, a Soudani je radio u grupi s Goncalom, Kneževićem i Soldom, nešto slabijim ritmom. No, Alžirac je odlično raspoložen, stalno je nešto govorio pa pomoćnom treneru skinuo i kapu s glave... Angelo Henriquez brzo je prestao trenirati, pokazivao je na nogu, te je na kraju otišao u svlačionicu. I posljednjih dana u Turskoj je imao problema s ozljedom, sad se mislilo da je to iza njega, ali očito nije. Sve je s momčadi bez ikakvih problema odradio i posljednje pristiglo pojačanje plavih Marcos Guilherme. Nakon gotovo sat vremena trčanja, na red je došla lopta. Na kraju treninga Petev je podijelio ‘markere’ i čini se da se nazire prvi sastav: Livaković, Matel, Sigali, Lešković, Pivarić - Antolić, Pavičić - Olmo, Sammir, Ćorić - Hodžić. S time da bi umjesto Sammira mogao upasti Machado. Do subote i utakmice sa Slavenom Belupom nema više mnogo vremena, Petev će sad sastavljati momčad za nastavak prvenstva. Doduše, pitanje je hoće li svih 29 igrača ostati na okupu. >> Ivajlo Petev u Dinamu do 2020., dr. Romeo Jozak novi sportski direktor 