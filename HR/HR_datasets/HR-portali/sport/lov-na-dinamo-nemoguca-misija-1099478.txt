Dinamo je od hrvatskog osamostaljenja 18 puta bio prvak Hrvatske, Hajduk šest puta, a jedino se Zagreb s Cicom Kranjčarom 2002. godine uspio ugurati u to društvo. A upravo se Cico Kranjčar ove sezone vratio u naš nogomet, vratio se u Dinamo s kojim je i prvi osvojio dvostruku krunu. Dinamo ostaje favorit za naslov. Promjena ima i u Hajduku, na trenerskoj i poziciji sportskog direktora, tek je u Rijeci bilo mirno iako baš nije miran Matjaž Kek jer nije sretan s kadrom koji ima. Lokomotiva, Split, Osijek i Slaven Belupo tu su negdje, nijanse će odlučivati o mjestu na tablici, pa i u borbi za mjesto koje može odvesti u Europu. Zasad je dojam da će najviše problema za ostanak u ligi imati Istra 1961 te Cibalia koja se vratila u društvo. Novac će većini klubova biti ključan u tim borbama. Sama činjenica da je prošla sezona završila, a da nijedan klub nije odustao od natjecanja – pobjeda je. Nadajmo se da deset sadašnjih prvoligaša neće toliko voditi bitku s novcem, već bitku za što bolji plasman - najavio je novu sezonu sportski tjednik Max. Dinamo čeka Lokose, Cibalia nakon tri godine s Hajdukom U 1. kolu Prve HNL koja počinje danas igrat će Slaven Belupo i Inter (20 sati). U subotu će igrati Istra i Osijek (19) i Split – Rijeka (21). U nedjelju će prvak Dinamo dočekati Lokomotivu (19 sati), a prvo kolo će zaključiti dvoboj vinkovačke Cibalije, koja se nakon tri godine vratila u Prvu HNL, i Hajduka (21 sat). 