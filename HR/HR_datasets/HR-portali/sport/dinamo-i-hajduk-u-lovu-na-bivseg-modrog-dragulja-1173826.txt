Robert Murić, 21-godišnjak, koji je prije tri godine napustio Dinamo i preselio u Ajax na meti je svog bivšeg kluba, ali i Hajduka. Zagrepčani žele ispraviti pogrešku, svjesni su da su ga olako pustili pa su ga prošlog tjedna i kontaktirali, dok mu Splićani nude mogućnost da standardnim nastupima potvrdi klasu, pišu 24sata i dodaju kako bi mladi igrač radije ostao u inozemstvu, no spreman je vratiti se u HNL kako bi stekao kontinuitet nastupa. Prošlu sezonu proveo je u Pescari koja je ispala iz Serie A, no prikupio je tek pet nastupa. A na Murićevu putu nazad u Dinamo ne stoji niti prošli sukob njegova oca i Zdravka Mamića zbog kojeg je slučaj završio na sudu. Još za suđenja Mamiću za napad na Robertova oca, kojem je zaprijetio da će mu ‘’iščupati grkljan’’ ako odvede sina u inozemstvo, čelnik Dinama obećavao je brda i doline, samo da se Robert vrati, dodaju 24sata. - Ako mali ne igra u Ajaxu, ja ću ga vratiti kući! Ako treba, platit ću Ajaxu pet milijuna eura, a i njemu ću dati golemi novac – tvrdio je Mamić.