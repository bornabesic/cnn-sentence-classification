Svo smo ovo vrijeme, uporno i konstantno, upozoravali na sve probleme sporta, a posebno nogometa. Ako se oko ičega u Mostu jednoglasno slažemo, to je da će pošteni i zdravi nogomet biti prvi vjesnik poštenijeg i zdravijeg društva, stoji u priopćenju Mosta nezavisnih lista. "Još u rujnu 2015. godine, prije izbora na kojima smo izašli na nacionalnu političku pozornicu i ostvarili prvi veliki uspjeh, Most nezavisnih lista upozorio je na neprihvatljive odnose u hrvatskom nogometu kojim Zdravko Mamić vlada poput nekakvog feudalca kojem je sve podređeno. Svjesni kako je nogomet najbolje ogledalo društva, na njega smo, iako znamo da ima puno većih problema, oduvijek gledali s posebnom pažnjom. Prošle jeseni održali smo čak dvije medijske konferencije na temu sporta, a nedavno i odaslali priopćenje koje su potpisali svi zainteresirani dužnosnici i zastupnici Mosta", stoji u priopćenju Mosta na događaje u hrvatskom nogometu. "Na nogometnim stadionima 80-ih godina počela se navješćivati dugo sanjana hrvatska država, na nogometnim stadionima 90-ih javio se narodni bunt koji se jasno usprotivio miješanju politike u sport. Ovu posljednju borba koju navijači i građani vode za jasne, transparentne i fer odnose u hrvatskom nogometu, vidimo kao završnu bitku za normalnije odnose u hrvatskom društvu i zato smo smatrali da moramo dati svoj mali obol. Ne zato da bismo ubrali koji politički bod, jer smo se zato zalagali i kada smo bili potpuni politički anonimusi kojima nitko nije predviđao ulazak u Sabor. Apsolutno pozdravljamo odluku Janice Kostelić, državne tajnice Središnjeg ureda za sport i nadamo se da će Hrvatski nogometni savez usklađivanje sa Zakonom o sportu provesti u najhitnijem roku i bez fige u džepu. To smo u priopćenju zahtijevali i prije samo tjedan dana, a sada im poručujemo da smo i dalje na oprezu te da nećemo stati dok sport ne bude čist kao suza, a nečasni ljudi daleko od njega", kaže se u priopćenju Mosta nakon što je u utorak Hrvatski nogometni savez (HNS) zaprimio odluku Središnjeg državnog ureda za šport (SDUŠ) o dvojbama u svezi primjene spornih odredaba članka 46. Zakona o sportu. Spor je nastao oko različitog tretiranja položaja profesionalnih klubova i dok u SDUŠ-u tvrde da barem "polovina klubova koji sudjeluju u najvišem stupnju natjecanja imaju profesionalni status", u HNS-u ne odustaju od teze da se čak 93.3 posto nogometnih natjecanja u Hrvatskoj odvija na amaterskoj osnovi.  "Jučer smo iz Središnjeg državnog ureda za sport primili mišljenje o dvojbama u svezi primjene spornih odredaba članka 46. Zakon o sportu. Iako se mi suštinski razlikujemo u tumačenju tog članka, prihvatit ćemo mišljenje Središnjeg državnog ureda za sport i u roku od 48 sati poslati svim našim županijskim savezima upute koje aktivnosti poduzeti da bi se ispoštovalo ono što nam nalaže SDUŠ", rekao je na Skupštini izvršni predsjednik HNS-a Davor Vrbanović. Po Vrbanoviću mišljenju bilo bi puno bolje da se ide na izradu novog Zakona o sportu jer ni ove uredbe SDUŠ-a neće ništa bitno promijeniti u radu HNS-a. 