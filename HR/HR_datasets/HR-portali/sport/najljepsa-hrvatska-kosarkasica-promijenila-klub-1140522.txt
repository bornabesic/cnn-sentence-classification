Hrvatska košarkaška reprezentativka Antonija Mišura (28) prešla je iz turskog Samsung Canika u trećeplasiranu momčad španjolskog prvenstva Lointek Gernika Bizkaiju gdje će ostati do kraja sezone. - Ona je igračica s iskustvom u europskim ligama i natjecanjima pa će njena prilagodba biti brza, a to je upravo ono što trebamo u ovom dijelu sezone - izjavio je Mario Lopez, trener Gernike i dodao:  - Brza je, s dobrim postocima šuta za tricu, dobrim razumijevanjem igre i s kapacitetom za asistencije. Igračica visoka 1,78 metara na poziciji beka šutera najavljena je kao košarkašica iz Šibenika, od kuda je bio i Dražen Petrović. Igranje za Gerniku, momčad iz sjeverne pokrajine Baskije, bit će Mišurina prva sezona u Španjolskoj. Dosad je nastupala za Vidici Dalmostan, Joly Šibenik, francuski Toulouse Metroplole Basket i turski Samsun Canik. - Od nje očekujemo pogotke kako se naši koševi ne bi odnosili na dvije do tri igračice. Vjerujem kako će nam dobro doći njena brzina i sklonost prema kontranapadima - rekao je Lopez. Gernika se nalazi na trećem mjestu među četrnaest klubova prve lige s omjerom 9-4. Vodeća momčad prvenstva je Parfumerias Avenida iz zapadnog grada Salamance, za koju igra hrvatska reprezentativka Carmen Milogav (25), s omjerom 12-1.  Za Gerniku je 2014. bila potpisala i hrvatska košarkašica Mirna Mazić (31) koja je također ondje bila došla iz Turske no kratko se zadržala pa se iste godine vratila igrati u Tursku.  