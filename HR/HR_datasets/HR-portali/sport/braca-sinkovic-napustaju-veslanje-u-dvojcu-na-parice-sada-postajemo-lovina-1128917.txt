Nakon što su u protekle četiri godine kao dvojac na pariće postavili svjetski rekord, osvojili sve svjetske kupove i europska prvenstva te svoj trud ovjenčali zlatom na Olimpijskim igrama u Riju, najbolji svjetski veslački tandem braća Sinković – Valent i Martin, zajedno sa svojim trenerom Nikolom Bralićem, odlučili su se za nove sportske izazove. Od danas bi, pa sve do Olimpijskih igara u Tokiju, trebali veslati u novoj disciplini – dvojcu bez kormilara. – Odluku nismo donijeli preko noći. Sigurno je kako ovime dovodimo u pitanje sav svoj dosadašnji i budući uspjeh, no zaključili smo kako je vrijeme za promjene. Još smo premladi da bismo odlazili u mirovinu, nismo niti pomišljali razilaziti se i eventualno karijeru nastavljati samostalno, već nastaviti u onom smjeru u kojem smo najbolji – zajedno, ali u novoj disciplini – izjavio je Martin Sinković dodavši: – Svjesni smo da krećemo od svojevrsnog početka, da ćemo morati naporno trenirati, da su pred nama brojni izazovi i da će biti potreban ogroman trud. Spremni smo na to, mi smo sportaši. Sigurno je kako ćemo dati sve od sebe... – Sretni smo i uzbuđeni zbog ove odluke, vidimo je kao novi izazov. Riječ je o disciplini u kojoj je vrlo jaka svjetska konkurencija. Mi praktički krećemo iz početka – znamo osnove, ali je puno posla i napornog rada, treninga pred nama. Ponosni smo na sve svoje dosadašnje uspjehe i čvrsto stojimo iza njih, no odlučili smo se na promjenu kako bismo sebi stvorili novu motivaciju, nove sportske izazove, ali i sa željom da svoje navijače i cijelu Hrvatsku ponovno učinimo ponosnom. U ovom trenutku mijenjamo disciplinu s iskrenim ciljem, s dobrim namjerama i sa srcem – izjavio je Valent Sinković.  – Od danas, s ovom odlukom, više nismo lovci, već postajemo lovina! Veliki izazov je pred nama, perspektiva je po onome što sam vidio po prvim treninzima odlična i očekujem dobar napredak. Imam iskustva u ovoj disciplini i vjerujem u dečke. Bit će izuzetno naporno, od tehnike veslanja morat ćemo i raditi i na dodatnoj izdržljivosti. No odluku smo donijeli i za sada se ne planiramo olako predati – Izjavio je Nikola Bralić, trener braće Sinković. Braća Sinković i dalje će veslati u čamcu marke Filippi s kojim su do sada osvojili sve svoje medalje i priznanja te Olimpijsko zlato. S treninzima u novoj disciplini i novom čamcu započeli su već jutros na zagrebačkom jezeru Jarun. Disciplina dvojac bez kormilara podrazumijeva  dvojicu veslača  u čamcu s po jednim veslom. Riječ je o  natjecateljskoj i olimpijskoj disciplini. Prvo službeno natjecanje u  dvojcu bez kormilara braća Sinković trebala bi veslati u svibnju 2017. u Beogradu. Međutim, zagrebačkoj publici trebali bi se predstaviti  u dvojcu bez kormilara već u travnju 2017. na prvenstvu Croatia Open.  Shodno promjeni discipline, Braća Sinković redizajnirali su i svoj prepoznatljiv logotip u kojem se sada ogledaju značajne karakteristike nove discipline – dvojica veslača u jednom čamcu, svaki s po jednim veslom.