Foto: Getty Images/Guliver Image VOJSKA, specijalci, tehnologija prepoznavanja lica i irisa oka, zaustavljanje vozila i zatvaranje širokog kruga oko stadiona, samo su neke od sigurnosnih mjera koje će biti na snazi prije, tijekom i nakon subotnjeg finala Lige prvaka između Juventusa i Reala. Po prvi put u povijesti finale će se igrati pod zatvorenim krovom kako bi se spriječila mogućnost da netko dronom ili sličnom letjelicom na bilo koji način ugrozi sigurnost svih na stadionu u Cardiffu. U najvećoj sigurnosnoj operaciji godine, kako Britanci nazivaju susret, za sav promet bit će zatvorena i rijeka Taff koja prolazi kraj stadiona, a po ulicama u širem krugu stadiona bit će postavljene barikade i stroge policijske kontrole. Za sigurnost oko 200.000 gostiju, koliko se očekuje u gradu, bit će zaduženo najmanje 2000 policajaca. Nitko u i oko stadiona neće smjeti nositi ruksak, a svaka osoba koja uđe na stadion bit će fotografirana sigurnosnim kamerama, tvrde organizatori.