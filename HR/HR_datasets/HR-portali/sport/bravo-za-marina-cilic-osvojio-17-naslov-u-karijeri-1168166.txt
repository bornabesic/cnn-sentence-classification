Najbolji hrvatski tenisač Marin Čilić pobjednik je ATP turnira u Istanbulu, on je u finalu svladao prvog nositelja, Kanađanina Miloša Raonića sa 7:6 (3), 6:3 nakon dva sata igre. Za Čilića je ovo 17. turnirski naslov u karijeri, prvi u 2017. godini, a slavljem u Istanbulu produžio je niz osvajanja barem jednog turnira u godini na već 10 godina. Prvi naslov osvojio je u New Havenu u kolovozu 2008. i od tada je svake godine podizao barem po jedan trofej svake godine. Ovo je našem igraču drugi osvojeni turnir na zemlji, do sada je na ovoj podlozi slavio samo u Umagu 2012. Bio je ovo treći međusobni ogled Čilića i Raonića i druga pobjeda našeg igrača. U prvom setu niti jedan igrač nije gubio svoj početni udarac iako su obojica imala prilike. Čilić je svoju jedinu osigurao u trećoj igri dvoboja, ali tada je Raonić pogodio odličan prvi servis kojega naš igrač nije uspio vratiti. Odmah u sljedećoj igri Čilić je bio suočen s čak tri "break-lopte" Kanađanina, no svaki je put odlično reagirao i izvukao se iz te neugodne situacije. Raonic'i 7-6(3)/6-3 yenen Marin #Cilic kariyerinin 17. kupasını İstanbul'da set kaybetmeden kazandı pic.twitter.com/u5McF6ppyc #IstanbulOpen U "tie-breaku" u prvih pet poena niti jedan igrač nije uspijevao osvojiti poen na svoj servis, a iz te situacije s prednosti od 3:2 izašao je Čilić koji je potom osvojio i sljedeća tri poena osiguravši tako četiri set-lopte. Iskoristio je drugu. Nakon što u drugoj igri drugog seta nije uspio ostvariti "break" iako je imao tri "break-lopte", Raonić je na svaku pogodio odličan prvi servis, Čilić je jedini "break" u meču ostvario u četvrtoj igri. Tada je Raonić prvo napravio dvostruku servis pogrešku, a potom i promašio bekhend kojime je dao veliku prednost Čiliću. Ključan je bio sljedeći gem u kojemu je Čilić potvrdio "break" izvukavši pritom 0:40 i još jednu prednost Raonića. Nakon što je naš igrač poveo sa 4:1, do kraja meča više nije bilo prilika za oduzimanje servisa, a Čilić je susret okončao asom na svoju drugu meč-loptu. FINALE: MARIN ČILIĆ (HRV/2) - Miloš Raonić (Kan/1) 7:6 (3), 6:3   Svi naslovi Marina Čilića: 2008 New Haven  2009 Chennai, Zagreb 2010 Chennai, Zagreb 2011 Sankt Peterburg 2012 London/Queen's Club, Umag 2013 Zagreb 2014 Zagreb, Delray Beach, US Open, Moskva 2015 Moskva 2016 Cincinnati, Basel 2017 Istanbul Finalist: 2009 Peking, Beč 2010 Muenchen  2011 Marseille, Umag, Peking 2012 Muenchen 2013 London/Queen's Club 2014 Rotterdam 2016 Marseille, Ženeva 