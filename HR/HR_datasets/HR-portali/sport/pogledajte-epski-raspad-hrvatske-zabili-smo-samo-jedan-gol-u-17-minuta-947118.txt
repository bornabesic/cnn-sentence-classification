Foto: Getty Images/Guliver Image "NE ZNAMO što se dogodilo. Teško je ovo objasniti", bio je grupni stav igrača i izbornika hrvatske rukometne reprezentacije nakon poraza od Slovenije. Izbornik je dodao kako je riječ samo u umoru, a onda rekao da će o svojoj sudbini na hrvatskoj klupi razgovarati sa - suprugom. No, čista statistika i brojke možda ponude neki odgovor na pitanje što se dogodilo s Hrvatskom u polufinalu i utakmici za broncu. A brojke kažu da je hrvatska reprezentacija u ukupno 17 završnih minuta protiv Norveške i Slovenije zabila samo jedan jedini gol, a primila čak 15. Pet minuta prije kraja regularnog dijela susreta s Norveškom Kontrec je zabio za vodstvo 22:20. Do isteka 60. minute Duvnjak je promašio šut s devet metara, Mamić će minutu kasnije izgubiti loptu, a Horvat u zadnjoj sekundi promašiti sedmerac. U produžetku ista slika. Nakon što smo dobro otvorili i poveli dva razlike, zadnji gol zabili smo u 66. minuti preko Muse. Do kraja smo promašili dva šuta i završilo je 28:25 za Norvežane. Slovencima je Horvat u 52. minuti zabio s krila za, činilo se, nedostižnih 29:25, ali onda smo upali u crnu rupu i sljedeći gol zabili tek za 30:29. Bio je to ujedno jedini hrvatski gol u završnicama te dvije utakmice.