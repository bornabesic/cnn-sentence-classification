Zbog čestih ozljeda srednjih braniča, Dinamov trener Zlatko Kranjčar želi u Maksimir dovesti još jednog obrambenog igrača! Prvi na popisu želja je Pedro Miguel (26), srednji branič katarskog Al Sadda, kojeg je Cico trenirao u Al Ahliju i dobro ga poznaje. Miguel je, inače, katarski reprezentativac, rođen je na Zelenortskim Otocima (bivša portugalska kolonija, koju je proslavila famozna pjevačica Cesaria Evora!), a zadnjih pet godina igra u Kataru, čije je državljanstvo i dobio. - Vjerujem da bi se Miguel brzo snašao u Dinamu, dobar je igrač i svakako bi nam pomogao – kaže Kranjčar, dodavši i da je alternativa Splitov srednji branič Rrahmani: - Moramo brzo reagirati i do kraja prijelaznog roka, u ova tri dana, dovesti srednjeg braniča. Lešković ide na operaciju, Schildenfelda već duže vremena muči Ahilova tetiva, Benković se žali na aduktor, pa su zasad zdravi samo Sigali i mali Soldo. Pred nama je teška sezona i neophodan nam je još jedan srednji branič – govori Kranjčar. A što je s ludom pričom o dolasku Kalinića i Vlašića u Maksimir? Znanstvena fantastika, ili...? - Nemam pojma kako je to osvanulo u medijima! Uglavnom, znam da mi Kalinić i Vlašić ne trebaju i da ih sigurno nećemo angažirati – jasan je trener plavih, na užas “bombaša” koji su opet lažima željeli unijeti zlu krv između dva hrvatska kluba. Dodajmo da je Dinamo definitivno odustao od dovođenja ganskog napadača Patricka Twomasija iz Astane. Kazahstanski je klub, naime, ušao u Ligu prvaka i sad je udvostručio odštetu, koja je dojučer bila prihvatljivih 2,5 milijuna eura! A Dinamo se nikom ne da ucjenjivati (osim gdjekad Zagrebovu predsjedniku Draženu Mediću, ali on je sad izvan svih transfernih zbivanja!), k tome je dogovoren i ostanak Soudanija, pa plavima još jedan napadač nije neophodan. U četvrtak, nakon tri slobodna dana, treninzima bi se trebao priključiti i Fiolić, kojeg je Dinamo “povukao” iz Lokomotive... U nedjelju plavi gostuju u Puli (21 sat) i trener opravdano upozorava da je to dosad najopasnije domaće iskušenje: - Rekao sam igračima uoči treninga da nas čeka iznimno težak dvoboj, uvijek je to tako kad se moraš u nekoliko dana “prešaltati” iz trijumfalnog raspoloženja zbog ulaska u Ligu prvaka, u domaću stvarnost. Morat će moji dečki reagirati na najbolji način, onako kako su igrali u drugom poluvremenu u Salzburgu. Ponovno se pojavila ideaj o gradnji stadiona. Ovoga puta na nekoj novoj lokaciji, ne u Maksimiru. - Za mene postoji samo jedna lokacija, to je Maksmir, koji je nezamjenjiv... 