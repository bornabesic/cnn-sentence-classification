Hajduk je u prvoj utakmici pretkola za ulazak u skupinu Lige prvaka poražen na gostovanju kod izraelskog Makabija s 2:1. Poraz Splićana je prihvatljiv, a po svemu što smo vidjeli danas Hajduk nije bez šanse za prolazak. Loše je počelo za bijele. Makabi je u prvom minutama stvorio dvije prilike nakon što je Ismajli zaplivao na desnoj strani, a onda u 9. minuti i poveo. Ponovo je to bila loša reakcija obrane Hajduka. Medunjanin je iz kornera vratio povratnu loptu za kapetana Albermana koji je s vrha kaznenog prostora matirao Kalinića. Hajduk u prvom poluvremenu osim udarca glavom Saida nije puno toga pokazao, no u nastavku je bio puno bolji. U 57. minuti stiglo je izjednačenje nakon što je Said s osam metara iskosa sjajno pogodio. Nakon toga je Makabi preuzeo kontrolu, u 64. minuti udarac Scarionea s crte je odbio Ismajli, a onda je Kalinić sjajno zaustavio udarac Ben Haima. Mogao i Hajduk povesti u 74. minuti, Ohandza koji je ušao umjesto Saida je pobjegao domaćoj obrani, no onda nije dobro tukao. I u 78. minuti uslijedilo je konačnih 2:1 za Makabi. Ben Haim je probio stranu i dao za Scarionea koji je samo trebao proslijediti loptu u praznu mrežu. Sve u svemu, Hajduk je danas pokazao da može igrati s Makabijem. Hoće li Splićani prvi put nakon 2010. ući u skupinu Europske lige znat ćemo za tjedan dana kada se igra uzvrat na Poljudu. 