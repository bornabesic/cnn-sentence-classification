ZDRAVKO MAMIĆ već je imao pripremljenu čestitku za Riječane. Očito ni on nije vjerovao da Rijeka može prokockati veliku priliku i kiksati protiv Cibalije. Razbijanjem Cibalije 4:0 Riječani su prekinuli 11-godišnju dominaciju Dinama. Mamić, koji se "povukao" iz Dinama u ulogu "savjetnika", nedavno je izjavio kako je ponosan na uspjeh Rijeke jer je učenik nadmašio učitelja te se naklonio čelnim ljudima kluba s Rujevice.  Nakon što je Rijeka pobijedila Cibaliju i uoči derbija na Maksimiru osigurala naslov prvaka, Mamić se oglasio na Facebooku. "Igračima, upravi na čelu s predsjednikom Damirom Miškovićem, kao i treneru Matjažu Keku te njegovim suradnicima čestitam na osvajanju njihovog prvog, povijesnog naslova nogometnog prvaka Republike Hrvatske!  Svjedoci smo da su njihova ulaganja, trud, vizija, rad i želja za napretkom posljednjih godina podigli kvalitetu hrvatskog klupskog nogometa, te su ove sezone nagrađeni fantastičnim uspjehom u nikada uzbudljivijoj završnici MAXtv Prve lige.  Nadam se da će uzbudljivost i sve veća koncentracija kvalitetnih klubova u domaćem prvenstvu privući na stadione mlađe navijače, te potaknuti vladajuće strukture na intenzivnije ulaganje u sve lošiju infrastrukturu naših nogometnih klubova.  Rijeci još jednom od srca čestitam, te im želim da u najboljem svjetlu predstave hrvatski nogomet u kvalifikacijama za UEFA Ligu prvaka!"