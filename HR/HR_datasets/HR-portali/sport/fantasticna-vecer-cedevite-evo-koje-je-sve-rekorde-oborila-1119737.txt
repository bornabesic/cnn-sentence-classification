Onih 1200 sretnika sinoć je u Sportskom domu svjedočilo večeri rekorda. Najveća Cedevitina pobjeda u ABA ligi bila je i rekordna pobjeda bilo koje momčadi u 16-godišnjoj povijesti ovog natjecanja, ali i najveći poraz Zadra u povijesti ovog kluba. Na koncu je bilo nevjerojatnih “plus 58” (120:62). - Pamtim ja da smo mi i prošle i pretprošle godine na startu ABA lige u Zagrebu gubili od Zadra. No, ovaj put smo poštivali igru i sve što je trener rekao - zborio je Karlo Žganec (7 koševa) svjestan da je na suprotnoj strani imao nikad slabiji Zadar. A za takav Zadar igrao je i Cedevitin igrač na posudbi Lovro Mazalin (7 koševa) koji je izveo potez utakmice zakucavši preko Bilana: - Miro i ja stalno imamo taj “trash talk”. On mi je rekao “zalijepit ću te”, a ja sa njemu rekao “zakucat ću te” i uspio sam. Nedostajali su Kovačević i Marić za koje smo saznali na dan utakmice da ipak nisu registrirani, rekao je Mazalin. - Cedevita je za nas druga dimenzija i mi joj ne možemo parirati niti u jednom segmentu igre - priznao je Zadrov trener Ante Matulović kojem nije bilo lako gledati reviju atrakcija igrača Cedevite među kojima je bilo čak sedam dvoznamenkastih (Bilan 15, Arapović 15, Hopson 15, Babić 14, James 14, Begić 13, Musa 12). A najdojmljivija su bila zakucavanja dvojice Amerikanaca - 185 cm visokog Jamesa preko Baraća (205 cm) i “alley-oop” Hopsona na nabacivanje Babića. Protiv nemoćna Zadra, momčad Veljka Mršića izgledala je poput “letećeg odreda” pa su narančasti izveli čak 12 zakucavanja i upisali rekordan broj asistencija (33). Nakon “iživljavanja” nad negdašnjom “crnom mačkom”, petoricu cedevitaša od ove dvanaestorice (Katić, Krušlin, Dukan, Musa i Žganec) danas u 15 sati čeka utakmica domaćeg prvenstva protiv Splita. Gradski rival Cibona pak večeras igra u Skoplju protiv MZT-a (21 sat). 