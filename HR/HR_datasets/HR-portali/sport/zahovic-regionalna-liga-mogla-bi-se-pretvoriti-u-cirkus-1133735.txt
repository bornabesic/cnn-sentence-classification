Opet se nešto kuha u svezi regionalnog nogometnog povezivanja. U Zagrebu je, naime, u ponedjeljak održan sastanak stručnih rukovodstava sedam nogometnih saveza iz jugoistočne Europe – Hrvatska, BiH, Crna Gora, Makedonija, Slovenija, Srbija i Mađarska – a tema je bila osnivanje zajedničke nogometne lige za mlađe dobne kategorije muških i ženskih klubova. I svi su se složili da je velik razvojni potencijal natjecanja u kojem bi se okupili klubovi sedam zemalja u kojima živi 30-ak milijuna ljudi. Već je postignut i načelni dogovor o nekoliko ključnih kriterija takvog natjecanja, a spomenimo da je Uefa nedavno upalila zeleno svjetlo za razvoj toga projekta. Uefa dala zeleno svjetlo Je li moguće organizirati takvo natjecanje, kakvi bi problemi pratili osnivanje lige, što takva liga donosi klubovima i savezima? Odgovore na ta pitanja potražili smo u razgovorima s predstavnicima Maribora i beogradskog Partizana, najprije nam se javio sportski direktor Maribora Zlatko Zahovič: – Ideja je sa sportske strane pozitivna, ali tko će to platiti? Svi klubovi iz regije imaju velike novčane teškoće, nema TV prava, a u normalnim okolnostima TV prava čine 60 posto klupskih proračuna. Dakle, sportski gledano, to je super, međutim, ako nema novca, onda je sve to bez veze! A pitanje sigurnosti? – Gledajući sa slovenske strane, ne postoji problem (ne)sigurnosti. Ali, financije su veliki problem, ta bi liga donijela još veće troškove. Pa čak i da se nađe sponzor koji bi pokrio isključivo troškove, kakvu bismo korist mi u klubovima imali od toga? Praktički bi sponzor kupio to natjecanje i mi bismo igrali za njega, pa to je cirkus! Primjer vam je košarkaška ABA liga – sponzor plaća samo troškove, a oni igraju!? Za koga? I svi klubovi propadaju, pa to je smiješno... E sad, bila bi to druga priča kad bi bilo uloženo više novca, ne samo za pokrivanje troškove. Kad bi na ovim prostorima došlo do ekonomskog boljitka, onda bi svi bili zadovoljni i ne bi bilo problema ni u klubovima, ni na terenima, a ni na tribinama, to je tako – smatra Zahovič. Iliev: Sport spaja ljude Sportski direktor beogradskog Partizana Ivica Iliev kaže: – Odlična je to inicijativa koja bi podigla razinu nogometa na ovim prostorima, ponovo bi oživjeli neki brendovi iz bivše države. Primjer dobre organizacije je košarkaška ABA liga, znam da se se stalno govori o pitanju sigurnosti, no ne vjerujem da bi bilo problema. Civilizirani smo, a jedini je preduvjet da države čvrsto stanu iza tog projekta. Jer, nitko nije jači od države – kaže Iliev. Ipak, ima primjera kad su čak i sportaši bili napadnuti – prije tri mjeseca u Zagrebu su huligani napali mlade vaterpoliste Partizana, prije mjesec i pol dana u Baru je kamenovan autobus s nogometašima Jelse... – Realizacija Regionalne lige bila bi na dobrobit nogometa u svim zemljama regije. Vjerojatno je prerano za takvo natjecanje u seniorskoj konkurenciji, ali ovo su djeca i smatram da ne bi bilo sigurnosnih problema – zaključio je sportski direktor Crvene zvezde Blažo Raosavljević.  