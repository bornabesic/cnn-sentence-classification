Foto: Getty Images / Guliver Image NAKON prvih utakmica polufinala Lige prvaka svi već vide veliko finale između Real Madrida i Juventusa u Cardiffu 3. lipnja. Aktualni prvak Europe razbio je Atletico 3:0 na Santiago Bernabeuu, gdje je Cristiano Ronaldo zabio hat-trick, dok je Stara dama u Monte Carlu srušila Monaco 2:0 i ostvarila veliku prednost uoči uzvrata u Torinu. Trebao bi to biti i sudar Luke Modrića i Matea Kovačića s Mariom Mandžukićem i Markom Pjacom. Iako je Pjaca ozlijeđen, sigurno će primiti medalju ako Juventus stigne do titule. Bianconeri love trostruku krunu, prvu u povijesti, a Real želi postati prva momčad nakon Milana (1989.-1990.) koja je uspjela obraniti kontinentalni naslov. Rossoneri su to uspjeli napraviti u tadašnjem Kupu europskih prvaka, a od nastanka Lige prvaka 1993. nitko to nije uspio.  Ako se ne dogodi čudo na Vince Calderonu ili na Apeninima, gledat ćemo reprizu finala iz 1998. godine iz Amsterdama. Prije 19 godina Real je slomio Juve 1:0 golom Predraga Mijatovića u 66. minuti. Time je Crnogorac donio velikanu iz Madrida sedmi naslov prvaka Europe, na koji je čekao 32 godine. Nakon što je Fabio Capello stvorio temelj novog Reala s Clarence Seedorfom, Robertom Carlosom, Christianom Panuccijem, doveo je Mijatovića iz Valencije i Šukera iz Seville koji su u napadu igrali s tada mladim Raulom. Međutim, poslije toga je talijanski trener otišao, a naslijedio ga Nijemac Jupp Heynckes i odveo Merenguese do kraja.  Juventus do dan danas čeka na treću titulu europskog prvaka,punu 21 godinu. "S Davorom Šukerom sam i danas prijatelj. Igrali smo u onoj reprezentaciji u Čileu 1987. godine, kad smo postali prvaci svijeta, kao i u Madridu gdje smo osvajali titule španjolskog i europskog prvaka. Te tri godine koje smo proveli zajedno u Madridu su za normalne ljude kao petnaest ili dvadeset godina”, rekao je Mijatović nedavno u velikom intervjuu za Index, kada je u Zagrebu  s Joseom Mourinhom gledao utakmicu Hrvatske i Ukrajine u kvalifikacijama za Svjetsko prvenstvo. Međutim, vratimo se u taj 20. svibanj 1998. godine. Zinedine Zidane, današnji trener Reala, igrao je na krivoj strani, u crno-bijelom dresu. Momčad Marcella Lippija bila je favorit u Nizozemskoj, gdje je stigla nakon osvojenog Scudetta, dok je Heynckes bio na rubu otkaza poslije četvrtog mjesta u Primeri. Ali na kraju je slavio Real zahvaljujući junaku Mijatoviću, kojeg je u 89. minuti zamijenio Davor Šuker. Međutim, i dan danas se govori o tom golu iz 66. minute. Nakon centaršuta s desne strane, igrači Juventusa odbili su loptu iz peterca, ali je ona stigla na lijevoj strani gdje je natrčao Carlos. Brazilac je opalio, a u tom trenutku Mijatović je bio u zaleđu, no glavni njemački sudac Hellmut Krug i njegov pomoćnik na toj strani Thorsten Bastian nisu zaustavili igru, pa je Mijatović nakon loše intervencije Marka Iuliana primio loptu, prošao vratara Angela Peruzzija te zabio pored Paola Montera povijesni gol za naslov prvaka Europe.  Talijani i danas pričaju kako su pokradeni te večeri i kako je gol Crnogorca treba biti poništen. No, povijest je ispisana... "Zabiti taj gol značilo je ostvariti sve one snove koje sanjate kao nogometaš. To je bila neopisiva radost, kako za nas igrače, tako i za navijače koji su čekali trofej nekoliko desetljeća", prisjeća se Mijatović koji je otkrio tko je bio glavna opasnost u Juventusu i tko je odradio najveći posao u tom finalu.  Embed from Getty Images   "Zidane je bio ključni igrač Juventusa i morali smo ga zaustaviti ako smo mislili osvojiti naslov. To je fantastično uradio Christian Karembeu i on je jedan od najzaslužnijih za tu nevjerojatnu večer. Doživjeli smo katastrofu u Primeri i da nismo slavili te večeri, ne znam kako bismo se pojavili pred navijače u Madridu. Srećom, završilo je na najljepši mogući način", prisjetio se nedavno Mijatović velikog finala iz Amsterdama. Također, u razgovoru za španjolske medije Mijatović je ove sezone i najavio finale Reala i Juventusa u Cardiffu... "U finalu bi trebali igrati Real i Juventus jer su najviše pokazali ove sezone u Ligi prvaka. Bilo bi to doista sjajno finale u Wallesu. Međutim, znamo da Juventus u posljednjim desetljećima uvijek gubi u finalima, dok Real, kad dođe u priliku osvojiti trofej - ne griješi", rekao je Mijatović, inače bivši sportski direktor kluba sa Santiago Bernabeua.   Embed from Getty Images