Proteklog vikenda odigran je derbi susret francuske vaterpolo lige 'Ligue Promotionnelle' u kojoj su se sastali dvije vodeće momčadi Montpellier i Strasbourg, a u velikom derbiju sudjelovalo je čak osam Hrvata!  Trener domaće momčadi Igor Računica, koji se prije par mjeseci umirovio i preuzeo vođenje momčadi, u bazenu je imao Marka Bratića, Nikolu Sutića i Davida Babića, dok su u gostujućoj momčadi zaigrali Duje Živković, Ivan Delaš, Dražen Kujačić i Marko Martinić.  - Slično je bilo i prošle godine, ali nije nas bilo ovako puno i s jedne i s druge strane. Neobično je to bilo i Francuzima, baš su primijetili da nas ima jako puno - javio se Splićanin Duje Živković, bivši igrač POŠK-a i Mladosti, koji je s dva gola izbio na vrh ljestvice najboljih strijelaca, a glavni mu je konkurent bivši Mladostaš Marko Bratić.  - Iskreno, nisam ni znao da sam pri vrhu ljestvice najboljih strijelaca, prije par dana me upoziorio suigrač da sam tu negdje... Nisam posebno napaljen na individualne nagrade, vaterpolo je kolektivni sport i u prvom planu je pokušaj osvajanja naslova prvaka. Pa makar do kraja ne zabio nijedan gol.  Pobjedom 10-9 Strasbourg se izjednačio s Montpellierom na prvenstvenoj ljestvici dva kola uoči doigravanja, s tim da Strasbourg ima i utakmicu manje. Jasno je da će se bitka za naslov prvaka voditi do samog kraja, a i doigravanje će biti neizvjesno.  - Prve četiri momčadi idu u doigravanje, Strasbourg vjerojatno kao prvi, mi drugi i imat ćemo prednost domaćeg bazena, ali nema favorita, svi smo izjendačeni i nikome nije garantiran ulazak u finale. Prvenstvo francuske se puno diglo, ima jako puno stranaca koji su digli vatrpolo na višu razinu. Sve više ih želi doći jer su uvjeti odlični, redovno se i dobro plaća za razliku od onoga što vlada kod nas. Kod nas jedino Jug drži korak i oni bi i u Francuskoj dominirali. Svi ostali su tu negdje s nama, svih bi mogli dobiti, ali i izgubiti. Evo, igrali smo s Mladosti u Eurocupu i bilo je 9-9 - kaže Živković, koji se još uvijek nada pozivu u reprezentaciju.  - Nikad nije kasno, igram dobro, u najboljim sam godinama i glupo bi bilo da izgubim nadu. Vidjet ćemo, moje je da igram dobro, a sve ostalo je na drugima. Osim četvorice Hrvata, u Montpellieru igraju i Crnogorac Ilija Mustur i Srbin Uroš Kalinić, brat košarkaškog reprezentativca Nikole, tako da se lako sporazumjevaju.  - U svlačionici se gotovo i ne čuje frncuski, oni šute i u čudu slušaju kako mi pričamo. Isprva su bili u strahu, jer su mislili da se svađamo, ali su nakon nekog vremena navikli da se mi deremo i vičemo, jer mi tako pričamo... Sad se samo gledaju i smiju se.... Inače, svi se dobro slažemo, imamo sjajnu atmosferu, klub funkcionira kao jedna velika obitelj, život je ležeran, nema stresa kao kod nas.  