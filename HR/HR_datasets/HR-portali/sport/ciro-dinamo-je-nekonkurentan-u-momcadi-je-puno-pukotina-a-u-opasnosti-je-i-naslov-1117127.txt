Bivši hrvatski izbornik i nekadašnji trener Dinama Miroslav Ćiro Blažević pozorno prati sve događaje u Maksimiru. Ćiro se sada osvrnuo na jučerašnji neugodan poraz od Juventusa (0:4) te dovođenje novog trenera Ivajla Peteva. – Nemojmo sami sebe zavaravati, ovaj krah Dinama protiv Juventusa (0:4) smo i očekivali. Ništa drugo razuman čovjek nije niti mogao očekivati. Narod je sve odavno rekao u svojim poslovicama – ne možeš imati i jare i pare! Dakle, Dinamo je posve nekonkurentan, ovakva momčad u Ligi prvaka nema što tražiti, a zadovoljavati se rečenicama kako se skuplja potrebno iskustvo je priča za malu djecu. Rasprodana momčad koja je prije ili poslije morala torpedirati dobrog trenera Zlatka Kranjčara i u ovoj utakmici je pokazala svoje limite. Ali i opasne pukotine, pa se s pravom poteže pitanje hoće li Dinamo uopće i u domaćem prvenstvu biti konkurentan za borbu za naslov prvaka. Vidjeli smo što se nedavno dogodilo u Rijeci. Juventus se doslovce prošetao kroz Zagreb, ne svojom agresijom, već s Dinamovom pomoći. Istina jest da se nogomet sastoji i od pogrešaka i da je svaki pogodak plod nečije pogreške. Jer, da je sve idealno, ne bi nikad bilo golova, zar ne? Ali, Dinamove pogreške u ovoj utakmici bile su toliko nespretne, početničke, grozne, da sam se i sam zapitao – je li to moguće. Mislim da je uzrok tim pogreškama strah koji se uvukao kod igrača. Bez samopouzdanja i povjerenja u vlastite mogućnosti nema dobrog nogometa. To se upravo i događa Dinamovim igračima. Eto, javljeno nam je da će novi trener, bivši bugarski izbornik Petev preuzeti Dinamo. Šteta, mislim da je Sopić zaslužio šansu. Iskoristiti ga za dvije utakmice kako bi se dovelo stranca – štetno je. Gubite jednog čovjeka, a ne znate što dobivate s drugim. Petevu će trebati dosta vremena da se upozna sa situacijom i u klubu i u momčadi, a Dinamo baš vremena i nema – poručio je Ćiro preko svoje službene stranice. 