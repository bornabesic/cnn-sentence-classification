1151 dan čekali su pobjedu u Koprivnici. Od aktualne momčadi samo Kek, Maleš i Ajayi znaju kako je pobijediti Belupo na Gradskom stadionu. Posljednji put Rijeci je to uspjelo u ožujku 2014. godine. No ono što je puno važnije, uspjelo joj je sinoć. Zabili su Andrijašević i Vešović u ključnoj utakmici borbe za titulu, jednoj u nizu koje je Rijeka odigrala u finišu sezone. Jednu takvu igra i u nedjelju protiv Cibalije, od 19 sati. Pobjeda u Rijeku donosi povijesni, prvi naslov prvaka. Stara garda navijača slavit će drugi jer broji i ukradenu titulu iz 1999. godine. Rijeka je jednu pobjedu, jedan korak, do raja. Armada za nedjelju najavljuje novu povijesnu bakljadu, u čast naslova koji pada baš na njihov 30. rođendan, a priča se da navijači Rijeke neće putovati za Zagreb na derbi s Dinamom u zadnjem kolu. Očekuje se da će Rijeka dvaput slaviti: u nedjelju i nakon posljednjeg kola 27. svibnja. Slavilo se već sinoć u Koprivnici. "Izađite na balkone, pozdravite šampione", pjevala je Armada. Iako će igrači Matjaža Keka uglas kazati da nema prepuštanja euforiji, nisu se mogli suzdržati. Njihova lica sve su kazala. Popadali su na travnjak i slavili s navijačima.    "Dugo je trajalo i ovih deset minuta do kraja utakmice s Belupom, a kamoli još četiri dana do Cibalije... Cijelu sezonu krvarili smo za ovo, nema potrebe da sada napravimo krivi koračić. Svi znaju da protiv Belupa kiksamo, očekivali su to, ali mi smo se skupili i dokazali da smo najkvalitetnija momčad HNL-a. Rutinski smo pobijedili. Nećemo prerano slaviti, idemo po pobjedu protiv Cibalije, a onda fešta!" rekao je Filip Bradarić nakon utakmice. Andrijašević: Hvala što nas pratite! Rijeka je propustila mnoge meč lopte, ali na kraju je slomila Hajduk i preživjela Koprivnicu. Oslobodili su se golemog tereta, sada mogu mirno poentirati.  "Euforija? Još nas čeka jedna utakmica, ne smijemo upasti u euforiju. Veliki smo favoriti, ali moramo dati sto posto", naglasio je Andrijašević.  "Bacili smo se na glavu, sreća da smo iz dviju prilika zabili dva gola. Cijelo vrijeme smo vjerovali u sebe, znali smo da možemo slaviti u Koprivnici unatoč negativnoj tradiciji. Pohvale navijačima što nas prate. Nadam se da ćemo u nedjelju nakon Cibalije svi zajedno slaviti. Moramo se odmoriti, biti pametni, ostvariti još jednu pobjedu i onda možemo slaviti."