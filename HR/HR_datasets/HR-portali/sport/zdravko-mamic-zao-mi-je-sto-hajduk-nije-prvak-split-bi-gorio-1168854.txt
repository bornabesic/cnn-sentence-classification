Zdravko Mamić ovih se dana na Županijskom sudu u Osijeku brani od optužbi da je s bratom Zoranom, Damirom Vrbanovićem i poreznikom Milanom Pernarom iz Dinama izvukao gotovo 116 milijuna kuna. Najmoćniji čovjek hrvatskog nogometa prije nekoliko je mjeseci podnio ostavku u Dinamu i sada je samo savjetnik, a tvrdi da su sve turbulencije utjecale na momčad koja trenutno za vodećom Rijekom zaostaje pet bodova. - Pa kako ne, mogu se ja sada junačiti i busati u prsa kako vas to ne smeta, ja bježim od toga ali Dinamov neuspjeh ide za mnom, ja sam jako motiviran u svom poslu, to je moja obitelj, no ja stojim naravno iza svoga prezimena, iza svoje obitelji, iza Dinama - rekao je Mamić, a prenosi Splitski dnevnik. Rijeka je najbliža prvom naslovu u povijesti, dok se Hajduk s Osijekom bori za treće mjesto. - Jedino mi je žao što Hajduk nije iskoristio ovu situaciju i konačno postao prvak. Split bi gorio! - kaže Mamić. 