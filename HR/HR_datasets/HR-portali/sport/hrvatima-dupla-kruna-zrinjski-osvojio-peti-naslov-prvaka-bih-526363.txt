Nogometaši Hrvatskoga športskog kluba Zrinjski obranili su naslov prvaka Bosne i Hercegovine! U posljednjem kolu Premijer lige "plemići" su pred 15.000 navijača na stadionu Pod bijelim brijegom svladali Slobodu 3-0 i uzeli petu titulu u povijesti kluba. POGLEDAJTE ATMOSFERU UOČI UTAKMICE: Mostarci su autoritativno ušli u utakmicu i poveli već u 11. minuti lijepim potezom Nemanje Bilbije. Bivši napadač Splita zabio je još jedan, deseti gol sezone tri minute prije odmora, a točku na "i" stavio je Jasmin Mešanović golom s 20-ak metara u 59. minuti. Prvi je to naslov prvaka u životu za legendarnog Baku Sliškovića, koji je klub iz grada podno Veleža preuzeo u ožujku ove godine. Baš je u rodnom gradu postigao takav uspjeh na kraju dramatične, ali uspješne sezone za "plemiće". Trofej je posvetio pokojnom ocu i Luki Lovriću, dječaku koji je nastupao za nogometnu školu Zrinjskog i koji je tragično stradao u avionskoj nesreći prije dva tjedna. POGLEDAJTE NAVIJANJE POD BIJELIM BRIJEGOM: Željezničar je na Grbavici svladao Radnika iz Bijeljine 2-1 i osvojio drugo mjesto s jednim bodom manje od Zrinjskog, a Sarajevo je porazom kod Krupe 1-0 ostalo treće s pet bodova minusa. Najbolji je strijelac lige Ivan Lendrić iz Željezničara s 19 golova. POGLEDAJTE KRAJ UTAKMICE: Zrinjski je najstariji nogometni klub u Bosni i Hercegovini. Utemeljila ga je hrvatska mladež 1905., a pod komunističkom jugoslavenskom vlašću bio mu je zabranjen rad i ime pod prijetnjom zatvora od 1945. do 1992. kad je ponovno zaživio. Podsjetimo, Kup Bosne i Hercegovine osvojio je Široki Brijeg i tako osigurao izlazak u Europu. Klubovi s hrvatskim predznakom, dakle, podijelili su trofeje i razveselili brojne Hrvate u susjednoj nam zemlji. Ovu će nedjelju zapadni dio Mostara gorjeti... POGLEDAJTE GOLOVE: