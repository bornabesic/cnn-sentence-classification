Nogometaši Dinama u 25. kolu HNL-a uspješno su prošli gostovanje u Puli i pobijedili Istru s 3:0. Iako su na Aldo Drosinu došli bez ozlijeđenih Sigalija, Benkovića, Schildenfelda i Henriqueza, i bez Josipa Pivarića, koji je imao kartone, modri su zasluženo stigli do slavlja i nova tri boda. Istra je samo na početku djelovala kao da se barem donekle može nositi s modrima, imala je nekoliko kvalitetnih kontri, ali nedostajalo je odlučnosti u završnici. Puljani su oklijevali u nekim dobrim situacijama pa su njihovi udarci završavali u bloku Dinamovih braniča. Aktualni prvak Hrvatske odigrao je rutinirano, bez problema došao do pobjede koja niti u jednom trenutku nije bila upitna. Prvi gol postignut je već u 18. minuti. Igrači Istre izgubili su loptu na sredini igrališta, Dinamo je odigrao brzu kontru, lopta je došla do Soudanija koji se lijepo oslobodio čuvara i još ljepše zabio za vodstvo. Povratnik u momčad tako je pokazao koliko je nedostajao treneru Petevu, a Istra je još jednom pokazala da se ne može nositi s njim. Alžirac im je zabio već sedam pogodaka u međusobnim ogledima. Dinamo je nastavio s dominacijom do kraja prvog dijela, ali rezultat se nije mijenjao. Gržan je pred odlazak na odmor mogao šokirati modre, ali glavom je pucao pokraj gola. Već nakon šest minuta drugog dijela utakmica je bila riješena. Sammir se oslobodio čuvara i dao za Hodžića, a napadač Dinama s ruba kaznenog prostora zabio je svoj deveti gol u sezoni. Sedam ih je zabio u proljetnom dijelu u kojem je eksplodirao. Do kraja susreta bilo je to samo odrađivanje posla, iako je u sudačkoj nadoknadi Hodžić zabio i svoj deseti gol. Izbjegao je zaleđe, pobjegao braničima Istre i prebacio vratara. Dinamo tako nastavlja lov na Rijeku i novi naslov prvaka, i dalje ima četiri boda zaostatka. >>Dinamovo je proljeće bolje od Rijekina 