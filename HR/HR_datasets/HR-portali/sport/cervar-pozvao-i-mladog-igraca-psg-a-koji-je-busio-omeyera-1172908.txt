Hrvatski rukometni izbornik Lino Červar na okupljanje reprezentativaca u lipnju naknadno je pozvao i Halila Jaganjca (HC Paris Saint-Germain) nakon što je iz obiteljskih razloga dolazak na pripreme otkazao Sandro Obranović (HC MOL-Pick Szeged), priopćeno je u ponedjeljak iz Hrvatskog rukometnog saveza. Halil Jaganjac (18) jedan je od onih dječaka kojima život preko noći postane bajka. Naime, prošle je godine još bio igrač riječkog prvoligaša Kozale, a onda je dobio poziv za probu u PSG-u. Došao je tamo, igrao s velikim zvijezdama ( Hansenom, Karabatićem, Narcisseom...) i prošao te potpisao ugovor s velikanom. Na tom je treningu 'bušio' velikog Omeyera. - Proba je bila nevjerojatno iskustvo, imao sam i malo sreće jer su mi stvarno gotovo svi udarci prema Omeyeru ušli u gol, rekao je tada Jaganjac koji će sada imati priliku raditi s Červarom i trenirati s najboljim hrvatskim igračima. Červar će tako i dalje na pripremama u Poreču od 13. do 22. lipnja na raspolaganju imati 26 igrača.  Nakon priprema u Poreču reprezentacija se vraća u Zagreb te će 23. lipnja u koncertnoj dvorani Vatroslav Lisinski sudjelovati na završnom izvlačenju skupina za Europsko prvenstvo 2018. kojem je domaćin Hrvatska.