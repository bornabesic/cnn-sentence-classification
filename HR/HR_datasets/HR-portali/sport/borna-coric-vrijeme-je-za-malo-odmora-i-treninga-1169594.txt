Borna Ćorić nije preko Dominica Thiema uspio ući u svoj prvi polufinale na turnirima iz kategorije ATP Masters 1000. U četvrtfinalu Madrida Austrijanac je bio bolji sa 6:1, 6:4 i tako uzvratio Borni za gotovo identičan poraz u Miamiju ove godine (1:6, 5:7). Ćorić koji je u jednom trenutku zatražio liječničku pomoć zbog bolova u ramenu ne smije biti nezadovoljan, ulaskom u četvrtfinale osvojio je 180 ATP bodova te osigurao napredak od 18 mjesta na ATP listi. U ponedjeljak bi trebao biti 41. tenisač svijeta. Također, zaradio je nezanemarivu novčanu nagradu u iznosu od 130.965 eura. Roland Garros je nova stanica Naš je 20-godišnjak planirao igrati kvalifikacije sljedećeg Masters 1000 turnira u Rimu, ali od toga sada neće biti ništa. Da je pobijedio Thiema i ušao u polufinale, plasirao bi se izravno na glavni turnir kroz instituciju tzv. posebne iznimke (igrači koji daleko odu na turnirima koji se igraju taj tjedan, ne moraju igrati kvalifikacije, nego se izravno plasiraju na glavni turnir). Ovako je Borna odlučio odustati od kvalifikacija i posvetiti se pripremama za vrhunac teniske sezone – Grand Slam turnir u Roland Garrosu. – Madrid je gotov, Dominic je bio bolji i njemu sve najbolje. Sucu Lahyaniju isprike zbog prigovora, bio sam uvjeren da je ona loptica bila vani. Vrijeme je za malo odmora i treninga – poručio je svom Facebook-profilu Ćorić. Na Masters 1000 turniru u Rimu od naših će nastupiti Marin Čilić (kao šesti nositelj u prvom kolu je slobodan), Ivo Karlović, koji se u dvoboju veterana sastaje s Nijemcem Tommyjem Haasom (Karlović 38, Haas 39 godina) te Mirjana Lučić-Baroni kojoj je u prvom kolu suparnica Čehinja Lucie Šafarova. Vekić traži priliku Dubrovčanka Ana Konjuh odustala je zbog ozljede, a priliku u kvalifikacijama traži Osječanka Donna Vekić. Dobro je počela, moglo bi se reći da je već obavila tešku zadaću, u prvom je kolu sa 6:2, 6:4 pobijedila specijalisticu za zemlju Španjolku Laru Arruabarrenu 62. tenisačicu svijeta. Za nastup u glavnom turniru borit će se s Japankom Nao Hibino, 80. na WTA listi (Vekić je ovaj tjedan 82., no u ponedjeljak će biti 75.). Također u Rimu, ali na manjem ITF-ovu turniru koji se igrao ovaj tjedan Porečanka Tereza Mrdeža stigla je do finala. U završnom je susretu izgubila od Austrijanke Julije Grabher s 5:7, 0:6. 