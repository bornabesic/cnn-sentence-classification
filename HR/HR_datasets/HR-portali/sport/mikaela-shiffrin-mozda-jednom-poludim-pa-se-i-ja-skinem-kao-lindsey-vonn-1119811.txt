Mikaela Shiffrin kao da je izišla iz popularnog reality-showa “American Idol” i živi svoj američki san. Tek joj je 21 godina, a već je velika sportska zvijezda jer je trostruka slalomska pobjednica Svjetskog kupa, dvostruka slalomska svjetska prvakinja te olimpijska pobjednica, najmlađa u povijesti alpskog skijanja. Mikaela je slalomska kraljica s ambicijom da juriša na ukupnu pobjedu u Svjetskom kupu, pa je to bilo najčešće pitanje tijekom njezina druženja s novinarima na medijskom danu skijaškog sponzora Atomica. – Sada se već dovoljno komforno osjećam u slalomu da mogu trenirati i brze discipline, što sam ovo ljeto i činila. Doduše, ja i dalje najviše uživam u ritmu slaloma jer teško je naći neki ritam u spustu. Slalom je kao neka spora pjesma, kao valcer. U Altenmarkt došla je ojačana tijela, a kada smo joj rekli da smo to primijetili na Facebooku, nije nas dobro razumjela pa je ovako reagirala: – Pa gdje ste vi to bili da ste vidjeli moje tijelo?... A na Facebooku. Ha, ha... Morala sam to učiniti upravo zbog brzih disciplina. A što je Mikaela ljetos radila između treninga? – Volim čitati i gledati filmove. Ići u kino, gledati film i jesti kokice. To baš i nije najzdravije, no drugih poroka nemam. Premda je već napunila 21 godinu i tako zadovoljila i američko pravilo punoljetnosti, njezina majka još uvijek putuje s njom. – Ispočetka je to bilo zato što se kao klinka nisam osjećala ugodno kad sam bila sama, a sada je mama jedan od mojih trenera. Uostalom, to je i neka vrsta formule moje uspješnosti pa nastavljamo zajedno dalje. Prednost je u timu imati nekoga bliskog, bilo da je to momak, suprug li netko od roditelja. A najviše njezinih bližnjih uz nju će biti krajem studenog kada se u američkom Killingtonu vozi utrka Svjetskog kupa. Dolazi baka s 95 godina? – Ja sam u Vermontu išla u srednju školu, a većina moje obitelji živi na istočnoj strani SAD-a na koju se Svjetski kup vraća prvi put nakon 1991. Na utrku bi mogla doći i moja baka koja ima 95 godina. Ako se to dogodi, plakat ću cijeli dan jer ona je jedan od mojih najvećih navijača. Premda je osvojila mnogo trofeja, Mikaela u svojoj zemlji nije ni izbliza popularna kao kolegica Lindsey Vonn. – Ona je nevjerojatna, praktički svaki dan čini nešto zbog čega dospije u medije i Lindsey je uistinu dovela skijanje na američku sportsku mapu. Zahvaljujući njoj i ja postajem sve popularnija i u budućnosti će to značiti manje privatnosti. Za sada još uvijek mogu ići u trgovinu, a da me vrlo rijetki prepoznaju. Moglo bi se reći da sam još uvijek popularnija u Europi, u alpskim i skandinavskim zemljama, nego u SAD-u. Mikaela je ljepuškasta i zgodna djevojka. Bi li izložila svoje nago tijelo kamerama poput Vonn? – Ja poštujem žene koje su tako sigurne u svoje tijelo i pokazuju ga, no to nije dio mog imidža ovog trenutka. No, nikad ne reci nikad. Možda jednog dana “poludim” pa se skinem. Ako još nije vrijeme za skidanje pred kamerama, vrijeme je da si pronađe dečka. Nemam vremena za dečka – Premda sam još lani rekla da sam “single ready to mingle”, nemam dečka za sada i opravdavam to svojom zauzetošću i posvećenošću skijanju. Volim se družiti, izlaziti, no nakon nekih od izlazaka ne čujem se s drugom stranom i po mjesec dana, što baš i nije dobar temelj za ozbiljnu vezu. Uostalom, meni se sviđa puno vrhunskih skijaša, a neki su mi i simpatije, no nisam još spremna za nešto ozbiljnije. Ja sam još mala curica, nisam vam ja još za brak. Mikaela je bila curica kada se 2012. prvi put pojavila u Zagrebu. Imala je tada samo 17 godina, ali je u tri svoja nastupa čak dvaput bila kraljica sljemenskih padina. – Držim palčeve Zagrebu da ove godine bude snijega. To je jedna od mojih najdražih utrka, ti ljudi rade jako dobar posao. Dok je u Zagrebu, veseli se i susretima sa svojim idolom Janicom Kostelić. – Zapravo, Janicu više vidim na utrkama negdje drugdje, kada su muške i ženske utrke zajedno, jer očito za vrijeme zagrebačke utrke ima mnogo obveza kao promotor utrke. Prvi put u životu sam je srela za vrijeme paralelnog slaloma u Münchenu i jako sam se iznenadila kada je ona mene prva pozdravila.  – O moj Bože, pa to je Janica. Jedan od mojih najvećih idola – pomislila sam. Ponovila je i ovaj put Mikaela onu priču kako je Janicu voljela gledati još kao klinka. – Obožavam Janicu još otkako sam imala pet godina, kada nisam ni znala koga gledam, ali sam nju i Anju Pärson zapamtila jer su najčešće pobjeđivale. Kada sam i ja počela razumijevati skijanje, Janicu sam obožavala jer je imala najbolju tehniku ikada, a i njezin brat Ivica još uvijek je jedan od najboljih tehničara u Svjetskom kupu. 