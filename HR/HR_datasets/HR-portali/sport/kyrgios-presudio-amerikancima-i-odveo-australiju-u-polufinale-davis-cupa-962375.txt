TENISAČI Australije svladali su reprezentaciju SAD sa 3-2 u četvrtfinalu Davis Cupa i po drugi put u posljednje tri godine plasirali se u polufinale najmasovnijeg reprezentativnog teniskog natjecanja.  Pobjedu Australcima donio je Nick Kyrgios koji je u četvrtom dvoboju svladao Sama Querreyja sa 7-6 (4), 6-3, 6-4. John Isner je u posljednjem dvoboju, nevažnom za konačan ishod, sa 7-6 (5), 6-3 nadigrao Sama Grotha.  Australija će u polufinalu igrati protiv boljeg iz dvoboja Belgije i Italije u kojem belgijski tenisači vode 2-1 uoči odlučujućih pojedinačnih dvoboja. Pobijede li Belgijci, oni će u polufinalu ugostiti Australiju, dok bi u slučaju polufinalnog dvoboja s Talijanima Australci bili domaćini.  Australci su, nakon Amerikanaca, druga najuspješnija nacija u Davis Cupu, u kojem su trijumfirali 28 puta. Posljednji put su bili u finalu 2003. godine, kad su u borbi za srebrni trofej kao domaćini nadigrali Španjolsku.  U drugom polufinalu Francuska će u rujnu ugostiti Srbiju, nakon što su obje reprezentacije već u subotnjoj igri parova došle do nedostižne 3-0 prednosti protiv Velike Britanije u Rouenu, odnosno Španjolske u Beogradu.  Davis Cup - četvrtfinale  Charleroi: Belgija - Italija 2-1  Brisbane: Australija - SAD 3-2  Rouen: Francuska - Velika Britanija 3-0  Beograd: Srbija - Španjolska 3-0