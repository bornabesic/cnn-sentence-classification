Informacija da je Rijekin trener Matjaž Kek zanimljiv bivšem europskom prvaku iz Beograda svakako je priznanje njegovu radu na klupi vodećeg sastava hrvatskog prvenstva, a i samom HNL-u kao takvom. Teško da bi tako velik klub kao što je Crvena zvezda htjela trenera iz slabije lige od srpske, ma koliko dobar bio. Dopaprili utrku za prvaka Iako nikad ne znaš što život nosi, i što će se zbivati s odličnim slovenskim stručnjakom nakon ove iscrpljujuće i kontroverzne sezone, Keka je poslije svega teško zamisliti i na trodnevnom “city-breaku” u Beogradu, a kamoli na paklenoj klupi crveno-bijelih s koje je upravo pobjegao Grof Božović nakon drugog poraza u manje od mjesec dana. Posljednji koji je ondje proveo dvije sezone od početka do kraja u nizu bio je Velibor Vasović (1986. – 1988.). Kao čovjek koji u radu traži mir i apsolutnu anatomiju Kek tamo ne bi imao što tražiti. Uostalom, sve je sam jučer rekao: – Svi koji me znaju, znat će i moj komentar na to. S Rijekom imam važeći ugovor do 15. lipnja, ali i čvrst dogovor s predsjednikom Damirom Miškovićem i želja je da se ta suradnja nastavi. Sada smo u preozbiljnoj fazi prvenstva da bih komentirao napise s raznih portala. Pred nama je prezahtjevni završetak prvenstva da bismo gubili energiju na sve to. Nisam tip koji se na takav način reklamira preko novina. Ja sam trener Rijeke s važećim ugovorom i apsolutno ništa drugo me ne zanima – odlučno je Kek presjekao i najmanju naznaku da ima čak i kontakt s Beograđanima. Ostaje samo pitanje nakon svega je li Kek zaista bio želja beogradskog kluba ili je informacija puštena u opticaj, eto, da bi se dodatno zapaprilo u ionako već paprenoj borbi za naslov prvaka u Hrvatskoj. Iz Crvene zvezde nitko nije potvrdio nagađanja ni za Keka, a kamoli za još četvoricu igrača koje bi poveo sa sobom s Rujevice (!?). Klupski šef Zvezdan Terzić, čija je pozicija i upitna nakon završetka sezone, vodio je jučer glavnu riječ na predstavljanju trenera Boška Đurovskog rekavši da je spreman i na odlazak iz kluba. Naime, Zvezda gubi utrku s Partizanom za naslov, a u takvim situacijama padaju i čelnici. I tko zna tko će onda tamo i birati trenera. U takvim turbulentnim vremenima ondje bismo mogli zamisliti nekog karijerista, željnog da mu u biografiji stoji da je vodio bivšeg prvaka Europe, ali Keka!? Srbija pomno prati HNL No, lijepo je znati da se u Srbiji prati hrvatsko prvenstvo koje ulazi u najdramatičniju završnicu još tamo od 1996. A tko zna, Bože zdravlja, ako Dinamo izvede preokret svih preokreta, možda bi ljudima koji vode Zvezdu zanimljiviji bio trener plavih Ivajlo Petev, tvorac najbolje balkanske momčadi u posljednjem desetljeću, bugarskog Ludogoreca koji je ljetos izbacio upravo Zvezdu na putu do Lige prvaka. Samo, i bratko bi u tom slučaju prije izabrao lov na Ligu prvaka nego Topčider. 