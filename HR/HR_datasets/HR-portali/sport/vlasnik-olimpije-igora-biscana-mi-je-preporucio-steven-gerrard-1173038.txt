Koliko je Igor Bišćan (40) doista blizu klupe ljubljanske Olimpije? Prema informacijama iz krugova bliskih slovenskom klubu, taj trenerski transfer sada je već u sferi formalnosti, no nije službeno objavljen kako bi sadašnji šef zmajčeka Safet Hadžić u miru pripremio momčad za sutrašnji finale slovenskog kupa protiv Domžala. Možda upravo zato predsjednik i vlasnik Olimpije, ugledni 78-godišnji biznismen Milan Mandarić, u telefonskom razgovoru nije nam potvrdio kako je postigao konačan dogovor s Bišćanom, s kojim, usput rečeno, pregovara već nekoliko tjedana. – S Igorom imam korektan dijalog, međutim on još nije rezultirao zaključenjem dogovora. Reći ću vam da je Igor Bišćan ozbiljan kandidat za klupu Olimpije, ali uz njega postoje još dvojica kandidata. Ja se nadam da ćemo se nakon finalne utakmice kupa napokon dogovoriti s Igorom. Ako se mene pita, on bi bio moj izbor, no pričekajmo još nekoliko dana. Do kraja tjedna znat ćemo sve – kazao nam je Milan Mandarić. Muškarac sa stavom Priča se kako ste preporuku za Igora dobili od Roberta Prosinečkog, čiji je kum i bliski prijatelj Mladen Rudonja postao sportski direktor Olimpije? – Robert Prosinečki moj je bivši igrač iz Portsmoutha, ali i blizak prijatelj do čijega mišljenja i te kako držim. Uvijek se konzultiramo o nogometnim pitanjima pa smo tako razgovarali i o Bišćanu, o kojemu mi je rekao sve najbolje. No nije Robi jedini koji mi je dao preporuku za Bišćana. Kako imam puno prijatelja u Engleskoj, raspitao sam se o njemu i u Liverpoolu, u kojemu je ostvario sjajnu karijeru. Neki od najvećih igrača Redsa pohvalno su o njemu govorili – nastavlja Mandarić. S kim ste konkretno razgovarali? – Razgovarao sam sa Stevenom Gerrardom i za Igora mi je kazao kako je fantastičan momak i izvrstan čovjek, što mi je također iznimno važno. Kakav ste vi dojam stekli o Igoru? – Potvrdilo se ovo što je rekao Gerrard. Igor je sjajan čovjek, pravi muškarac sa stavom, baš tip čovjeka kakvoga cijenim. No, evo, ne inzistirajte da vam kažem da je sve sto posto gotovo oko njegova dolaska u Olimpiju. U ovom trenutku to vam ne mogu reći – dodaje Mandarić. Dobro sam ga analizirao Olimpija želi ponovno preoteti titulu Mariboru. Ne mislite da je Bišćan još neiskusan trener budući da nije osvajao trofeje? – Ne, naprotiv, on je to sve doživio kao igrač. Dobro sam analizirao njegovu karijeru, bio je šest godina kapetan Dinama i naosvajao se trofeja, kao što je u Liverpoolu sudjelovao u osvajanju brojnih naslova, među ostalim i Lige prvaka. Bišćan je bio dio toga, vodili su ga sjajni treneri i naučio je kako se pobjeđuje i kako se stvaraju šampioni. Baš zato u njemu vidim trenera koji bi Olimpiji donio pobjednički mentalitet – zaključio je Milan Mandarić, rođeni Gospićanin, koji je u vlasničku strukturu Olimpije ušao 2015. godine.