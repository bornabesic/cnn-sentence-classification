U derbiju 20. kola engleskog nogometnog prvenstva, okršaju dvaju londonskih klubova, Tottenham je na White Hart Laneu pobijedio Chelsea 2-0 prekinuvši niz 'Bluesa' od 13 uzastopnih pobjeda. Chelsea je imao priliku postati prvi klub u povijesti elitnog razreda engleskog nogometa koji je nanizao 14 pobjeda u jednoj sezoni, no nije uspio. Zapeli su u sudaru protiv gradskog suparnika. Junak dvoboja igranog na White Hart Laneu bio je dvostruki strijelac Dele Ali, a sjajnu predstavu pružio je i dvostruki asistent Christian Eriksen. Domaćin je poveo u posljednjim trenucima prvog dijela kada je danski reprezentativac odlično ubacio, a mlada zvijezda engleskog nogometa s pet metara svladala je Courtoisa. U 54. minuti vidjeli smo praktički identičnu akciju. Eriksen je ubacio, a Ali udarcem glave zatresao suparničku mrežu. U nastavku susreta gosti su pokušali izboriti barem bod, međutim nisu uspjeli. Posljednji ligaški poraz ekipa sa Stamford Bridgea je doživjela 24. rujna na gostovanju kod Arsenala (0-3). Bio je to ujedno i 50-ti premierligaški sudar Chelsea i Tottenhama i tek peta pobjeda Spursa. Chelsea je usprkos porazu zadržao vodstvo na ljestvici sa 49 bodova, Liverpool je drugi s pet bodova manje, a na treće mjesto se probio Tottenham sa 42 boda, koliko ima i Manchester City na četvrtom mjestu, ali uz slabiju razliku pogodaka. Arsenal je peti sa 41 bodom, a zatim slijedi Manchester United sa 39 bodova. 