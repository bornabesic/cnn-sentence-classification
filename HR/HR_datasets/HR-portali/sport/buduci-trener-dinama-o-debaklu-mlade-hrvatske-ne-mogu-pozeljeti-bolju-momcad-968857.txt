HRVATSKA SE remijem 1:1 protiv Španjolske u Kostreni oprostila od Europskog prvenstva U17 reprezentacija. Porazima od Italije i Turske mlada momčad Hrvatske koju vodi izbornik Dario Bašić, ostala je bez šanse za plasmanom u četvrtfinale, a prvu pobjedu na turniru ispustili su u posljednjoj minuti utakmice protiv Španjolske. "Šteta, na kraju možemo žaliti za sva tri boda, ali uistinu se moram zahvaliti svojim igračima. Sigurno im nije bilo lako nakon dvaju poraza, no pokazali su svoju kvalitetu da nikada ne odustaju, što će im biti veliki značaj za daljnju karijeru. Odigrali su korektnu, discipliniranu utakmicu punu motiva i emocija, a to mogu samo snažne osobe. Čestitam im, iako bi pobjeda bila još veća nagrada", rekao je izbornik Bašić kojeg je novi direktor Dinama Romeo Jozak, ujedno i direktor U17 Eura, nedavno obećao dovesti u klub s Maksimira.   "Jako sam zadovoljan cjelokupnim kadrom, čovjek ne može poželjeti bolju momčad od ove. Pokazali su sjajne ljudske osobine i presretan sam. Nadam se da smo svi nešto naučili te će se igrači razvijati, a u starijim uzrastima ne samo parirati boljim momčadima, nego ih i pobjeđivati. Španjolcima nije problem sastaviti dvije podjednake momčadi, oni su izvrstan skup pojedinaca i izvrsna momčad, no neutralizirali smo ih, koliko god je ritam utakmice pao pri kraju. Na kraju su iskoristili svoje šanse", kaže Bašić.  Pohvalio je Dinamove talente Davida Čolinu i vratara Dominika Kotarskog. "Bez obzira na pogodak, Čolina je jedan od najvećih potencijala ove generacije. On igra na visokoj razini i uz ispravljanje nekih grešaka on može biti perspektivno rješenje na svojoj poziciji. Što se Kotarskog tiče, svaka momčad koja nešto želi postići mora imati vratara koji ulijeva sigurnost, a njemu će EP ostati možda i u ljepšem sjećanju nego svima nama", poručio je Bašić.  "U turnirskom sustavu natjecanja odlučuju sitnice, možemo se pitati 'što bi bilo kad bi bilo', ali općenito gledajući možemo biti zadovoljni svojom prezentacijom. Imali smo vrlo tešku skupinu i sada treba mirno napraviti analizu te nastaviti razvoj. Naš sustav rada funkcionira, premda se neki detalji uvijek mogu mijenjati", zaključio je Bašić.