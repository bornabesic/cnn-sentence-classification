Sa zebnjom se jučer čekala Pjacina dijagnoza iz bolnice Svete Katarine, a oko 14 sati stigla je najgora moguća vijest. Krilni napadač kockastih i Juventusa morat će pauzirati između šest i devet mjeseci zbog ozljede koljena zadobivene na prekjučerašnjoj utakmici protiv Estonije. Marku su pukli prednji križni ligamenti i ima djelomičnu rupturu meniska, kao i oštećen kolateralni ligament, što je najgori mogući epilog onog Pjacina krika u 60. minuti prijateljske utakmice protiv Estonije. Izgubljen za kvalifikacije Marku slijedi dug opravak, tek nakon šest mjeseci moći će početi trenirati punim intenzitetom, a onda će mu trebati još tri mjeseca da se vrati u top formu i bude spreman za utakmice. To znači da je Pjaca izgubljen za cijeli ciklus kvalifikacija za SP u Rusiji, jer minimalne su šanse da će se oporaviti do dvije posljednje utakmice kvalifikacija, u listopadu protiv Finske (6. 10.) i Ukrajine (9. 10.). Pjaca zaista nema sreće s ozljedama, ovo mu je već treća teža ozljeda u posljednjih godinu dana. U ožujku prošle godine slomio je ključnu kost, zbog čega nije igrao mjesec i pol. Potom je ozlijedio potkoljenicu na utakmici Lige prvaka protiv Dinama 27. rujna pa je, uz pogrešnu dijagnozu Juventusovih liječnika i prepucavanje s liječnicima HNS-a, pauzirao dva i pol mjeseca. A sada je, eto, stigla i teška ozljeda koljena. Zbog nove Pjacine ozljede poludjeli su u Juventusu. S razlogom, jer platili su ga 23 milijuna eura, a sada su zbog prijateljske utakmice ostali bez njega na dugo razdoblje. Fifa će platiti odštetu Juveu “Hrvatska mu je opet bila fatalna, zbog nebitne utakmice u Estoniji Juventus je ostao bez dečka od kojeg puno očekuje. Pjaca se zbog prošlih ozljeda nije stigao nametnuti treneru Allegriju te je zato igrao lošije nego što se od njega očekivalo. A sada će mu trebati još dugo, dugo da dosegne najviši nivo kakav u Juventusu od njega očekuju”, piše Gazzetta. Kakva-takva utjeha Juventusu je što će Fifa preuzeti Pjacinu plaću. Taj novac isplaćuje se iz Fifina programa zaštite igrača, a Fifa klubu može platiti i do 20.548 eura dnevno, ovisno o igračevoj plaći. A Pjacina je 1,8 milijun eura godišnje... Nadamo se da je Pjaca dodatno osigurao svoje noge, kao što to radi sve više igrača, pa da će u ovoj nesreći dobiti barem neku odštetu... Pjaca nažalost nije prvi hrvatski nogometaš koji je teško ozlijedio koljeno na utakmici reprezentacije. Vjerojatno najgore bilo je Mariju Staniću, koji je 1997. godine, uoči kvalifikacijskih utakmica za SP protiv Danske i Slovenije, ozlijedio koljeno na pripremnoj utakmici protiv niželigaša s Brača! – Bila je to trening-utakmica koju smo igrali na Braču, i to doslovno za dva kilograma janjetine – prisjetio se Stanić. Nekoliko mjeseci kasnije koljeno je ozlijedio i Alen Bokšić, te zbog toga propustio SP 1998. u Francuskoj. A menisk je otišao u šetnji, odnosno pri spuštanju s Bjelolasice! Samo nekoliko dana kasnije Ćirina momčad doživjela je još jedan šok, opet zbog ozljede koljena – Stjepanu Tomasu na treningu u Poreču popucali su križni ligamenti i ostao je bez odlaska na Mundijal. Bokšić je vjerojatno najveći pehist što se ozljede koljena tiče, jer za vrijeme kvalifikacijske utakmice za Euro 2000. protiv Makedonije u Skoplju popucali su mu i prednji križni ligamenti koljena. A još jedan veliki hrvatski nogometaš teško je ozlijedio koljeno, i to baš poput Pjace, na prijateljskoj utakmici. U Splitu je te 2005. gostovao Brazil predvođen Ronaldom, Kakom, Robertom Carlosom i Adrianom, a Olić je zbog puknuća prednjih križnih izašao u 51. minuti te nakon toga pauzirao devet mjeseci. Nažalost, isto sada očekuje i Marka Pjacu. >>Mourinho izgubio živce: Bezvezne prijateljske utakmice nemaju nikakvog smisla!