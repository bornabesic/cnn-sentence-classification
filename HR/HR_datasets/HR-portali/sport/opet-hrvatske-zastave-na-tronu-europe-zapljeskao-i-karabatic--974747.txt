Foto: Twitter  RUKOMETAŠI Vardara prvi put u povijesti postali su prvaci Europe. Pogotkom hrvatskog krila Ivana Ćupića u Lanxess Areni u Kolnu priredili su senzaciju i srušili PSG 24:23. U subotu je naš Luka Cindrić sa sirenom odveo Vardar u finale, a večeras je presudio Ćupić pogotkom u posljednjim sekundama. Nakon Luke Modrića i Matea Kovačića, Hrvatska ima i dva rukometna prvaka Europe. Hrvatska zastava opet je u prvom kadru pozornice. Vardar je ove sezone osvojio četiri titule!  "Prekrasan osjećaj, ova titula se nije osvojila u dva dana već u zadnjih dest mjeseci. Ovo je pravi tim. Na kraju dana, pobjeđuje tim. Imena nisu važna, klupa nije važna. Gol? Nisam puno razmišljao, vidio sam rupu, šutno i imao sam osjećaj da ulazi", rekao je Ćupić nakon finala.    Makedonski navijači umalo su srušili tribinu u slavlju, dok su se igrači Vardara grlili i ljubili na terenu. Zvučalo je kao da je cijela Makedonija večeras stigla u Koln. Zvijezde PSG-a bile su u nevjerici, a samo je veliki Nikola Karabatić došao do protivnika i zapljeskao im... Bio je to njegov treći gol na utakmici. Tri gola zabio je i Luka Cindrić, dok je Timur Dibirov sa sedam golova bio najefikasniji kod Vardara. U redovima francuskog sastava najefikasniji su bili Nikola Karabatić s pet golova, Narcisse i Mikkel Hansen su zabili po četiri gola, dok je Omeyer sakupio 14 obrana.