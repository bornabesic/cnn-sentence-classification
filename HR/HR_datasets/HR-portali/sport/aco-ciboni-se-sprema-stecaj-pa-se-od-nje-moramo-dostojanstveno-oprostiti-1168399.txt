Mislili smo da nas je pozvao na kavu kako bismo popričali o kvalifikacijama za Svjetsko prvenstvo, no aktualni košarkaški izbornik Aleksandar Petrović na dnevnom je redu imao medijski mnogo zvučniju temu. Trojicu kroničara kluba u kojem se i on formirao kao igrač, trener, a potom i sportski dužnosnik, Aco je sazvao radi zlogukog proročanstva: – Kao netko tko je u klub došao baš u godini kada je Lokomotiva promijenila ime u Cibona, a bilo je to davne 1976. godine, jako sam zabrinut za njegovu budućnost. Štoviše, imam spoznaje da s 1. lipnjem Cibona ide u stečaj i da Cibone kakvu smo dosad poznavali više neće biti. Neće biti više kluba s takvim imenom, s tim grbom, s tom bogatom poviješću. Cibona kao takva više neće postojati. U tom sam klubu bio igrač, pomoćni trener, prvi trener, dopredsjednik i predsjednik kluba i kao takav imam pravo s javnosti podijeliti svoju zabrinutost. Želim pustiti glas, da budemo svi svjesni nestajanja jednog velikog kluba, da to ne prođe ispod radara. Na djelu je tihi scenarij stečaja Odakle mu tako crne misli, objasnio je ovako: – Želim svim bivšim igračima, navijačima kluba, njegovim kroničarima i svim poklonicima košarke kazati da je danas 69. dan kako u predstečajnoj nagodbi nikome ništa nije isplaćeno. Već dva mjeseca određeni vjerovnici upozoravaju klub da ne ispunjava obveze, no ne dobivaju nikakav odgovor od kluba. Ako pak ne platite 90 dana ni jednu ratu predstečajne nagodbe, stječu se zakonski uvjeti da se pokrene stečaj kluba, naravno, ako vas netko od vjerovnika prijavi. Može li se dogoditi da Cibona sve to brže bolje plati? – To je poanta mog obraćanja javnosti, alarmiram da se pronađe rješenje, no ja se bojim da postoji intencija da se to ne plati. Tihi je scenarij na djelu i zato pozivam poklonike košarke da se od Cibone dođu oprostiti obučeni u nešto plavo. Jer, druga polufinalna utakmica doigravanja protiv Šibenika mogla bi biti posljednja u Zagrebu, a ako ne bude, onda bi to mogla biti neka od finalnih utakmica s Cedevitom. Oko nas je obično puno patetike i populizma, no ove moje riječi to nisu. Mi smo možda, doslovce, svjedoci posljednjih utakmica jednog velikog kluba i to moramo dostojanstveno obilježiti. Želim sve ljude upozoriti da će sudjelovati u nečem povijesnom, ali na negativan način. A Cibona će nedostajati čak i navijačima najvećih rivala poput Zadra. Zar da nam umre veliki brend, da ode u stečaj, a da nitko ne pusti suzu? S obzirom na to da je dvije i pol godine na čelu kluba bio upravo on i to po želji Milana Bandića, zna li zagrebački gradonačelnik da se ovakvo što događa? – U prosincu prošle godine u njegovu uredu bili su ljudi koji su mu rekli da žele ući u Cibonu kao sponzori i da žele da Grad ponudi platformu na kojoj bi se to realiziralo. No, ništa od toga nije se dogodilo, a zašto, ja ne znam. Priča se o fuziji sa Zagrebom Po Zagrebu kola priča da bi moglo doći do fuzije Cibone s KK Zagrebom i da bi se taj budući klub zvao nešto poput Zagreb Cibona Nova. Hipotetski, ako bi do toga došlo, onda bi taj klub bio dužan samo ono što je ovog trenutka dužan KK Zagreb, a ovih Ciboninih 15,5 milijuna kuna vjerovnici bi mogli zaboraviti. – Neću ulaziti u priče o spajanju jer za to nemam dokaza. No predstečajna nagodba obuhvatila je dug od 40 milijuna kuna i s potpisima vjerovnika svela ga na 17 milijuna, što je 30-ak tisuća eura mjesečno. Ako pak ne dođe do isplate, može se očekivati da za 22 dana više ni Cibone neće biti. Ako se to dogodi, jedan mi je vjerovnik kazao da će preko svoje odvjetničke kuće podići kaznenu prijavu zbog izigravanja zakona. Jedna je stvar kada premijer Vučić u Srbiji izigra zakone i to dopusti, a druga je kada se netko u Hrvatskoj usudi reći da je to u redu. Bi li se takvo što događalo i da se Aco nije povukao iz kluba početkom godine? – Sigurno to nije intencija i ja bih se borio protiv svakoga tko tako razmišlja. Na sve ovo što je Aco izrekao i najavio u Ciboni se nisu očitovali. – Ne bavimo se uličnim pričama i čekamo da te izjave vidimo u pisanom obliku i da vidimo kako i hoće li uopće reagirati na te neutemeljene iskaze – kazao je direktor Cibone Domagoj Čavlović, koji nam je potvrdio da je Emir Sulejmanović dobio sporazumni raskid ugovora s klubom. 