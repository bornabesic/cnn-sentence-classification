U posljednjem susretu 13. kola njemačkog nogometnog prvenstva Eintracht Frankfurt, kojeg vodi bivši izbornik hrvatske reprezentacije Niko Kovač, odigrao je 1:1 na gostovanju kod Augsburga produživši niz bez poraza na sedam utakmica. Kovačeva momčad je povela u 11. minuti golom Branimira Hrgote, a izjednačio je u 34. minuti Ji Dong-Won. Do kraja susreta oba su sastava mogla i do drugog gola, no rezultat se nije mijenjao. Ante Rebić nije nastupio za momčad iz Frankfurta. Bila je to sedma utakmica u nizu u kojoj Eintracht nije poražen, premda je igrao i protiv Bayerna (2:2) i Borussije Dortmund (2:1). Posljednji poraz odabranici Nike Kovača doživjeli su 1. listopada na gostovanju kod Freiburga (0:1). Osvojivši bod u Augsburgu, Eintracht se popeo na diobu četvrte pozicije koju dijeli s Hoffenheimom. U drugom nedjeljnom susretu HSV je u derbiju začelja na gostovanju pobijedio Darmstadt 2:0 upisavši prvu pobjedu sezone. Bodove momčadi iz Hamburga donijeli su Michael Gregoritsch (30) i Matthias Ostrzolek (90), Mladi hrvatski nogometaš Alen Halilović nije konkurirao za gostujući sastav. Na ljestvici vodi RB Leipzig sa 33 boda, Bayern je drugi sa 30 bodova, na trećem mjestu je Hertha sa 27 bodova, a zatim slijede Hoffenheim i Eintracht sa po 25 bodova. Šesta je Borussija Dortmund sa 24 boda. Posljednja dva mjesta koja vode u niži rang natjecanja drže Hamburg (7) i Ingolstadt (6). Rezultati: Augsburg - Eintracht Frankfurt 1:1 (Dong Won 34 / Hgrota 11) Darmstadt 98 - HSV 0:2 (Gregoritsch 30, Ostrzolek 90) RB Leipzig - Schalke 2:1 (Werner 2-11m, Kolašinac 47-ag / Kolašinac 31) Hoffenheim - Koln 4:0 (Wagner 8,67, Toljan 39, Uth 89) Bayer Leverkusen - Freiburg 1:1 (Calhanoglu 60 / Haberer 30) Werder Bremen - Ingolstadt 2:1 (Kruse 24, Bartels 75 / Suttner 58) Borussia D. - Borussia M. 4:1 (Aubameyang 7,68, Piszczek 15, Dembele 64 / Raffael 6) Wolfsburg - Hertha Belin 2:3 (Mayoral 12, Seguin 18 / Plattenhardt 16, Esswein 69, Kalou 90+1-11m) Mainz - Bayern Munchen 1:4 (Cordoba 4 / Lewandowski 8,90+1, Robben) 