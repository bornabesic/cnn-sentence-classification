Nakon dolaska hrvatskog desnog bočnog igrača Šime Vrsaljka, Atletico Madrid je na korak do vraćanja 27-godišnjeg napadača Diega Coste koji je prije dvije godine napustio Vicente Calderon i obukao plavi dres londonskog Chelsea, potvrdio je u ponedjeljak predsjednik Atletico Madrida Enrique Cerezo. "Obožavamo Diega Costu, to priznajem. Razgovarali smo s njim i radimo na tome da ga vratimo u Madrid kako bi u nadolazećoj sezoni igrao za Atletico. Blizu smo potpisivanja ugovora s njim, izjavio je Cerezo. Brazilac sa španjolskom putovnicom lani je za Chelsea zabio 16 golova u 41 utakmici, a još je jedanaest puta asistirao za pogodak. Atletico je napustio u ljeto 2014. a za madridske crveno-bijele do tada je bio zabio 64 gola u 134 utakmice. Atletico već neko vrijeme traži "devetku" nakon što je lani klub napustio Kolumbijac Jackson Martinez. Cerezo je odbacio nagađanja o dolasku Kolumbijca Carlosa Bacce iz Milana ili Argentinca Gonzala Higuaina iz Napolija. "Bacca je važan igrač, no nećemo ga kupiti. Nije u našim planovima. Također, nećemo dovesti niti jednog napadača iz talijanske lige. Ni Higuaina niti druga imena koja cirkuliraju u medijima", rekao je predsjednik Atletica. 