Udruga Naš Hajduk objavila je da su postigli dogovor s tvrtkom Tommy, s kojom će u nedjelju i službeno potpisati ugovor o preuzimanju 24,53 posto dionica Hajduka, javlja Dalmatinski portal. U nedjelju ujutro na splitskoj Pjaci, mitskom mjestu na kojem je 1950. osnovana Torcida, bit će svečano potpisan ugovor i navijači će postati djelomični vlasnici svog kluba.  – Želimo blindirati postojeći model u biranju vodstva kluba i ovo je prvi korak u tom smjeru. Nema povratka na staro i kadroviranja prema različitim kriterijima. Nedjelja je najveći dan otkad udruga postoji. Nemojmo zaboraviti da je upravljačka, a ne vlasnička kriza Hajduk dovela korak do propasti – rekao je tajnik udruge Ivan Rilov koji je pozvao sve građane Splita i Hrvatske da u nedjelju dođu na splitsku pjacu, gdje će biti organiziran i prigodan program. O namjerama projekta otkupa dionica govorio je projekt menadžer Tomislav Mikulić: – Projekt smo nazvali 'Ili jesmo, ili nismo'. Nije pretenciozno, ali ovo je najveći dan od našeg osnutka, želimo osigurati da se klub više nikad ne vrati na ono što je bilo prije, a u nedjelju ćemo predstaviti prvu akciju prikupljanja sredstava kojima će se otkupljivati dionice. Udruga Naš Hajduk i Tommy dogovorili su da će udruga u sljedećih deset godina prikupiti i isplatiti 35 milijuna kuna, čime će isplatiti i dionice, čiji vlasnik postaje formalno već u nedjelju. – Važno je naglasiti da članarine koje je prikupilo više od 40 tisuća članova neće biti upotrebljene za otkup dionica, plan je da se dodatna sredstva prikupe posebnim akcijama, crowdfundingom, loyalty programima, organizacijama koncerata i prijateljskim utakmicama. Vjerujemo da to možemo i da ćemo u koordinaciji s našim odjelom za članstvo to i uspjeti – rekao je Rilov i dodao: – San je da Hajduk ima 100 tisuća članova, no pitanje je koliko je to realno. Za Hrvatske prilike i za ovaj dio Europe 42 tisuće članova brutalna je i vrlo respektivna brojka koju u svakom slučaju planiramo i povećati – kazao je Rilov. 