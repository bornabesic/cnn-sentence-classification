U SUBOTU je nakon duge bolesti u Zagrebu u 71. godini umro prvi predsjednik Hrvatskog vaterpolskog saveza i dugogodišnji čelnik Mladosti Vlado Kobešćak. Vlado Kobešćak rođen je 19. lipnja 1946. u Zagrebu. Sredinom '80-tih godina , točnije 1985. zajedno s Celestinom Sardelićem dolazi u VK Mladost gdje počinju stvarati novi trijumfalni dio povijesti Mladosti kojoj je Sardelić bio predsjednik, a Kobešćak direktor. Ovaj je tandem stvorio snažnu Mladost koja je 1988. godine osvojila Mediteranski kup nakon što su uz Savu dovedeni veliki talent iz Šibenika Perica Bukić koji se priključio momčadi u kojoj su igrali Josip Vezjak uz već prisutne Šimenca, Paškvalina, Vinceka, Miškulina, Damjanića, Vlašića... Ta će momčad kasnije i dodatno ojačana osvojiti dva uzastopna naslova prvaka Europe (1989 i 1990) uz europski Superkup (1989), pa još jedan Mediteranski kup (1991). Početkom '90-tih godina Vlado Kobešćak je bio i predsjednikom Mladosti i na toj dužnosti ostao do 1995. Na nacionalnoj je razini bio prvim predsjednikom Hrvatskog vaterpolskog saveza. Na ovu je dužnost izabran još 1985, da bi mu mandat bio potvrđen i produžen 28. prosinca 1991. u trenucima stjecanja hrvatske samostalnosti. U siječnju 1992. odveo je na turneju po Kaliforniji momčad Mladosti ojačanu s nekolicinom igrača iz drugih naših klubova, te stoga tretiranu kao juniorsku hrvatsku vaterpolsku reprezentaciju. Tada se prvi put na nekom sportskom nadmetanju u SAD intonirala hrvatska himna, podigao naš stijeg iako država još službeno nije ni bila međunarodno priznata. Mladosti i hrvatskom vaterpolu, Vlado Kobešćak je podario i sinove, hrvatske reprezentativce Darija i Vjekoslava, jednih od najtrofejnijih igrača u povijesti Mladosti, dok je Vjekoslav danas jedan od najboljih trenera na svijetu. Vrijeme i mjesto posljednjeg ispračaja Vlade Kobešćaka bit će naknadno obzanjeni.