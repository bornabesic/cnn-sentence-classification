Svoju 40. pobjedu u karijeri, a prvu za momčad Ferrarija nakon trijumfa na Velikoj nagradi Španjolske 2013. godine, Vettel je doživio vrlo emotivno. Nijemac Sebastian Vettel u nedjelju je postao prvi vozač u formuli 1, koji je četiri puta slavio na Velikoj nagradi Malezije u Sepangu te ostvario svoju prvu pobjedu za upravljačem Ferrarija. Vettel je u taktički odlično odrađenoj utrci Ferrarijeve momčadi nadmašio u prošloj sezoni nedodirljive Mercedesove vozače, aktualnog svjetskog prvaka Britanca Lewisa Hamiltona i Nijemca Nicu Rosberga, a četvrto mjesto osvojio je Vettelov momčadski kolega Finac Kimi Raikkonen. Svoju 40. pobjedu u karijeri, a prvu za momčad Ferrarija nakon trijumfa na Velikoj nagradi Španjolske 2013. godine, Vettel je doživio vrlo emotivno. “Prošlo je dosta vremena otkako sam posljednji put stajao na najvišoj stubi pobjedničkog postolja i ovo je moja prva pobjeda u Ferrariju. Bez riječi sam. Vrlo sam sretan i ponosan na ovo što smo napravili. Pobijedili smo ih pošteno i u otvorenoj borbi – zato sam tako emocionalan”, izjavio je bivši četverostruki svjetski prvak nakon što je pustio i suzu za vrijeme intoniranja njemačke i talijanske himne. Zaslužen poraz pošteno je priznao i aktualni svjetski prvak. “Sebastian i Ferrari zaslužuju velike čestitke. Dao sam sve od sebe, ali nisam mogao držati njihov odličan ritam. Znali smo da je Ferrari napredovao, ali nismo znali koliko. Danas su bili prebrzi”, priznao je Lewis Hamilton. Sljedeća, treća utrka u ovogodišnjem kalendaru Svjetskog prvenstva Formule 1 na rasporedu je 12. travnja na stazi u Šangaju. 