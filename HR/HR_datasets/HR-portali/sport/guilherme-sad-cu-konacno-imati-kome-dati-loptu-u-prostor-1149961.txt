Franjo Wölfl, August Lešnik, Slaven Zambata i Dražan Jerković... Četiri velika Dinamova centarfora, istinske “plave devetke”, dobili su “svoje” svlačionice u obnovljenim prostorijama Dinamove omladinske škole. Na vratima je velikim slovima istaknuto njihovo ime, a na zidu je ispisan i bogati životopis s fotografijom. A trenerska svlačionica nosi ime Martina Bukovyja, jednoga od najboljih Dinamovih trenera... Od 19. rujna do 9. prosinca trajala je obnova svlačionica koje je nekad koristila i prva momčad, sve je napravljeno na najvišoj razini, a obnova je stajala oko dva milijuna kuna. To je samo jedan u nizu Dinamovih zahvata na gradskom stadionu unatrag tri i pol godine. Podsjetimo, obnovljene su svlačionice prve momčadi, izgrađen je hotel za igrače, pa restoran, kapelica, ambulanta, teretana, uređene su svečane lože... Uljepšan je i tunel kojim igrači izlaze na izvrsni travnjak i “sve je super, sve je za pet”, dok pogled ne skrene na otužne, gole tribine, na betonsko zdanje koje propada i diže ruke u znak predaje čak i u slučaju rose, da ne spominjemo kišu... No, to nije Dinamova sramota, to je stadionsko ruglo zrcalo gradske i državne nebrige o sportu, ma koja stranka i politička opcija bila na vlasti. I sve dok bude tako, Hrvatska neće imati normalan stadion, bit će na repu Europe. Jedna od izdanaka Dinamove omladinske škole, Ante Ćorić zadivljeno je gledao obnovljene svlačionice i rekao: – Sretan sam i ponosan što sam dio ove krasne priče, što sam prošao Dinamovu omladinsku školu. Ovdje su nogomet učili igrati najbolji hrvatski nogometaši poput Kranjčara, Mlinarića, Bobana, Prosinečkog, Modrića. Mi nismo imali ovakve izvanredne uvjete, stoga sam još sretniji da je klub prepoznao kako je potrebno uložiti u omladinski pogon. Ovo izgleda fantastično i svakako mora biti dodatni poticaj nadarenim klincima za još bolji rad – kaže Ćorić, koji je posljednjeg dana trotjednih priprema u Turskoj ozlijedio gležanj. – Sad je, srećom, sve u redu i bit ću na raspolaganju treneru Petevu za subotnji okršaj sa Slavenom Belupom (Maksimir, 17 sati). Očekujete li da ćete početi utakmicu? Trener Ivajlo Petev, naime, na pripremama je dao priliku svim igračima i još uvijek se nije odlučio za udarnu postavu? – Da si ne lažemo, vidim se u prvih 11! Trener, dakako, odlučuje o sastavu, ali ja znam da ću biti u toj udarnoj momčadi! A vidjet ćemo hoće li to biti na lijevome boku ili u sredini, iza napadača. Na obje se pozicije dobro snalazim, trener mi vjeruje, dao mi je slobodu u igri i to je najvažnije. Gotovo svakodnevno trener razgovara sa mnom i to me oduševljava! Kad sam se lani bunio, upravo je razlog bio to što nisam imao pravu komunikaciju, sad je sve izvrsno. Očekuje vas teško proljeće, kako gledate na prijelazni rok? – Sammirov je dolazak izvanredna stvar za Dinamo, to je veliki plus za sve nas. A veselim se i dolasku Guilhermea, sad ću imati kome dati loptu u prazan prostor... Jeste li tijekom priprema razmišljali o Rijeci?  –Naravno da smo ih dodirnuli u razgovorima, ali nismo razbijali glavu Rijekom. Gledajte, mi smo Dinamo i oni trebaju razmišljati o nama, a ne mi o njima! I brzo će sve doći u normalu, brzo će doći situacija da ćemo mi opet zasjesti na čelnu poziciju, pa će oni nas “ganjati”, a ne mi njih... >>Petev je u Dinamo vratio harmoniju koja je nestala odlaskom Zorana Mamića 