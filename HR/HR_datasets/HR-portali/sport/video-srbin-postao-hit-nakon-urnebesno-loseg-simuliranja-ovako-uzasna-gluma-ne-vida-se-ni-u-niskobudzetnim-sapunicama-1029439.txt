Početkom drugog poluvremena Lazović je nakon jednog lakšeg duela s protivnikom prvo teatralno 'zaronio' na travnjak, a onda je počeo igrokaz. Srpski nogometaš Danko Lazović izveo je pravi ‘show’ program u odlučujućoj utakmici za naslov mađarskog prvaka. U zadnjem kolu mađarskog prvenstva Honved i Videoton bili su izjednačeni bodovno, a na kraju je Honved pobijedio s 1:0 pogotkom Marton Eppela i osvojio prvi naslov nakon 1993. godine. Ipak na društvenim mrežama svu je slavu pokupio srpski nogometaš iz redova Videotona. Početkom drugog poluvremena Lazović je nakon jednog lakšeg duela s protivnikom prvo teatralno ‘zaronio’ na travnjak, a onda je počeo igrokaz. Tresao se, koprcao se kao riba na suhom, previjao se, držao za nogu, kotrljao se i vjerojatno urlao iz sveg grla. Naravno cijela ta glupost nastala je kako bi se glavni sudac uvjerio da je riječ o brutalnom prekršaju i da se protivniku da crveni. Na svu sreću sudac nije baš tako naivan i Lazović može biti sretan što ga arbitar nije poslao na hlađenje. U trenutku kada je počeo s ‘napadajem’ imao je žuti karton i sudac mu je prema svim pravilima trebao dati isključenje. Ipak, progledao mu je kroz prste, ali Videotonu to nije puno pomoglo.