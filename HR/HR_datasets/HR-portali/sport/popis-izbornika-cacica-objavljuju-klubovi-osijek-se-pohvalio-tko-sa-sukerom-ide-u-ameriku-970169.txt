HRVATSKA reprezentacija u kombiniranom sastavu igrat će prijateljsku utakmicu 27. svibnja protiv Meksika u Los Angelesu. Ante Čačić odlučio je za taj susret pozvati neke igrače iz Prve HNL, unatoč tome što će tog dana biti odigrano posljednje, 36. kolo. Međutim, bez obzira na to što Hrvatski nogometni savez nije otkrio Čačićev popis, hrvatski klubovi uradili su to umjesto njih, pa se tako Osijek pohvalio svojim uspjehom. Klub koji se s Hajdukom bori za treće mjesto i koji će u posljednjem kolu gostovati Splitu, otkrio je kako su za utakmicu s Meksikom pozvani 25-godišnji veznjak Mile Škorić i lijevi bek te kapetan momčadi, 24-godišnji Borna Barišić.  Izgleda kako iz Gradskog vrta nemaju problem s tim što trener Zoran Zekić neće moći računati na dvojicu važnih igrača protiv Splita na Parku Mladeži. Nakon avanture u Los Angelesu, Hrvatska će s prvom momčadi nastaviti pripreme za važnu utakmicu 6. kola skupine I koju će 11. lipnja igrati na Islandu, od kojeg kao lider ima tri boda više u kvalifikacijama za Svjetsko prvenstvo.