U predvečerje finala ABA lige, u samo četiri dana, KK Cedeviti dogodile su se tri loše stvari. Tijekom polufinalne majstorice s Partizanom ozlijedili su se Boatright i Arapović, a potom je stigla i loša vijest iz ureda ABA lige. – Zbog neodgovornih komentara i izjava o sucima, Cedevitin glavni trener Veljko Mršić kažnjava se s dvije utakmice zabrane vođenja momčadi. Suspenzija će se primijeniti za prve dvije utakmice finalnoga niza s C. zvezdom. Pozzeccu “žezlo i mač” U šturom priopćenju ne stoji da je sastavni dio sankcija i kazna od 8000 eura, s obzirom na to da je riječ o ponovljenom prekršaju. Naime, Mršić je već jednom ove sezone komentirao suđenje pa je tada bio kažnjen s 4000 eura. Igrom slučaja, i ta je odluka bila vezana uz Beograd, taj put za utakmicu s Partizanom, koju je nakom Mršićeva isključenja morao završiti pomoćni trener Gianmarco Pozzecco. A on će i ovaj put morati uzeti “žezlo i mač”. U cijeloj toj priči u najnezgodnijoj situaciji našao se direktor ABA lige Krešo Novosel, čovjek koji se tog posla prihvatio napustivši mjesto Cedevitina direktora. Da odluke o kažnjavanju nije bilo, na njega bi graknula cijela liga da se to dogodilo pod njegovim utjecajem. Baš kao i kada bi došlo do toga da Novosel, kao drugostupanjska instanca, poništi Čabarkapinu odluku. Osim toga, Cedevitin predsjednik Mladen Veber aktualni je predsjednik ABA lige, no ni on se nije htio miješati jer se hrvatski prvak bori za dignitet te lige, ovaj put na svoju štetu. – Vidiš ti kako Zvezda to dobro radi – bila je prva reakcija prijatelja koji voli košarku i spada među one brojne da je to zakuhao Zvezdin predsjednik Nebojša Čović. A dotični gospodin sigurno nije stajao prekriženih ruku jer ova odluka Zvezdi itekako pogoduje. Uostalom, kako je moguće da kazna za puno oštrije Čovićeve komentare na račun sudaca u Zvezdinu priopćenju nakon poraza od Partizana bude ista kao i ova za Mršićevo uopćeno teoretiziranje. Točnije, Mršić je o suđenju rekao sljedeće (a sve mu je na mjestu), pa vi sami prosudite koliko je zapravo neprecizan ovaj pravilni: – Ja ne smijem govoriti o suđenju. Imali ste prilike vidjeti kako je to izgledalo. Jedno je kriterij, a drugo su pravila košarkaške igre. Tko god da nam sudi u trećoj utakmici, nadam se da će to biti po pravilima košarkaške igre. Pravila su jasna, treba ih se pridržavati. Eto, to je Mršićev krimen. A kako bi ga tek kaznili da je rekao da neki od sudaca mora posjetiti oftalmologa ili da srpski sudac Milivoje Jovčić, koji je sudio tu drugu beogradsku utakmicu, nije ni mogao suditi bolje jer “krv nije voda”. Tada bi Mršić možda bio prijavljen i Haškom tribunalu. Neprecizne propozicije Sada je valjda svima jasno da su propozicije loša i da ih treba nivelirati. Neka se poveća financijska kazna za ponovljeni “prekršaj”, ali neka se ne zabranjuje treneru da radi svoj posao, ako sucu nije prijetio fizičkim obračunom i ako nije na njega nasrnuo. No, suci su u modernom sportu svete krave. O pogreškama trenera, igrača, dužnosnika, novinara... se smije javno raspravljati, ali o sudačkim ne. U redu, možemo prihvatiti onu da je sudačka pogreška sastavni dio igre, ali neka se to onda i javno prizna. Baš kao što to čini NBA liga koja se ne libi istaknuti da je taj i taj sudac oštetio tu i tu momčad. Kada stvari budu tako postavljene, tek tada svim drugim akterima imate pravo reći da budu “kuš”. Doduše, za ovo što joj se dogodilo dijelom je Cedevita i sama kriva jer je jedna od 12 klubova koji su izglasali ovakva neprecizne i nedorađene propozicije. E pa kad je tako onda ugledni odvjetnik i disciplinski sudac HNS-a Saša Pavličić ima potpuno pravo kada ističe: - Naši klubovi se moraju početi pridržavati propozicija natjecanja, a činjenica je da su klubovi vlasnici ABA lige i da su kao takvi sami sudjelovali u donošenju takvih propozicija.  >>Hladan tuš za Cedevitu: Mršić suspendiran, neće voditi momčad protiv Zvezde 