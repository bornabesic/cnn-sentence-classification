Košarkaši Cedevite su u neizvjesnoj završnici slavili protiv srpskog Mega Leksa sa 89:85 (18:24, 26:12, 19:28, 26:21) u utakmici 18. kola ABA lige odigranoj pred 300-njak gledatelja u Domu sportova.  Cedevita je loše otvorila utakmicu, zaostajala u 7. minuti devet razlike, ali se odličnom igrom u drugoj četvrtini, predvođena odličnim Lukom Babićem, momčad Veljka Mršića potpuno vratila u utakmicu te na poluvremenu imala osam koševa prednosti (44-36). Cedevita je u 28. minuti još uvijek držala prednost od devet koševa (60:51), ali je Mega Leks u završnici treće četvrtine preokretom stigao do minimalnog vodstva (63:64). Ipak, hrvatski prvak je ponovno bolje zaigrao u posljednjoj četvrtini, ponovno stvorio osam koševa viška (78:70), ali su se uporni gosti još jednom vratili i završnicu učinili neizvjesnom te nakon koša i pogođenog dodatnog slobodnog bacanja Zagorca došli na samo koš zaostatka (86:85) u 39. minuti. U završnici se ključnom pokazala blokada Mirze Begića na Zagorcu 22 sekunde prije kraja, te promašena trica Jovana Novaka koja je Mega Leksu mogla donijeti pobjedu. Nakon uhvaćene lopte Toniju Katiću je ostalo još toliko vremena da u kontranapadu postigne svoj 11. koš za konačnih 89:85. Cedevitu je do pobjede predvodio odlični Luka Babić sa 27 koševa, devet asistencija i šest skokova. Ryan Boatright je postigao 14 poena, a Miro Bilan 12 uz devet skokova. Goste je predvodio Radosav Spasojević koji je u 18 koševa ugradio četiri trice. Novak je postigao tri trice i 16 poena, a Zagorac je završio sa 15 koševa. Cedevita se sa 13 pobjeda i pet poraza izjednačila učinkom s Budućnosti i učvrstila svoje mjesto među četiri najbolje momčadi ABA lige, s dvije pobjede više u odnosu na Cibonu koja je u subotu poražena na gostovanju kod Karpoš Sokola (70-76). 