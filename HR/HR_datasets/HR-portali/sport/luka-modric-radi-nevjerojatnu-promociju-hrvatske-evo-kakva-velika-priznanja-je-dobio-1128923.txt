Luka Modrić pravi je promotor Hrvatske, njegovo ime pojavljuje se u brojnim svjetskim medijima, a kad god ga se spomene, dobije neko novo priznanje. Tako ga je jučer ugledni ESPN proglasio najboljim centralnim veznjakom svijeta! "Motor momčadi. Središnji veznjak centar je svake uspješne momčadi. Ljepota ove pozicije jest u tome što visoka klasa do izražaja dolazi u različitim oblicima", opisuje ESPN poziciju koju igra naš Luka Modrić. Hrvatski maestro odnio je pobjedu ispred Sergija Busquetsa iz Barcelone i suigrača Tonija Kroosa, dok je na četvrtom mjestu još jedan Hrvat – Ivan Rakitić. Peto mjesto zauzeo je najskuplji nogometaš u povijesti Paul Pogba. Zanimljivo, u ovom izboru još je jedan hrvatski nogometaš, Darijo Srna ušao je među deset najboljih desnih braniča. Ovo priznanje nije bilo jedino koje je dobio Luka Modrić. Na naslovnice ga je lansirala i izjava kapetana Atletico Madrida Gabija, koji je uoči velikog gradskog derbija sipao komplimente na računa kapetana naše reprezentacije. – Činjenica da u Realu daju sve od sebe kako bi im se igrači oporavili na vrijeme puno govori o tome kako radimo i kako oni gledaju na nas. Oporavkom Modrića oporavio im se najbolji igrač – on je igrač koji ih razigrava i daje momčadi ravnotežu. Trudit ćemo se kontrirati njegovim kreativnim sposobnostima – poručio je Gabi. Hrvatski čarobnjak nedavno je dobio i nagradu za najboljeg veznjaka španjolske Primere, a Goal.com stavio ga je na visoko 18. mjesto u izboru za najboljeg nogometaša svijeta. Sve ovo potvrda je da imamo igrača svjetske klase koji svojim igrama, ali i uzornim ponašanjem, Hrvatskoj radi nevjerojatnu promociju u svijetu. Prisjetimo se i toga da je prošlog ljeta na Jadran vodio svoje suigrače iz Reala, koji su fotografije hrvatskih bisera dijelili s milijunima obožavatelja na društvenim mrežama. Zbog svega toga, Hrvatska turistička zajednica mogla bi Luki uputiti zahvalu... >> Tjednik Max! i sport Večernjeg lista pratite i na Facebooku 