U četvrtoj utakmici finala hrvatskog prvenstva Cedevita je u Domu sportova pred 2500 gledatelja pobijedila Cibonu 79-54 i tako izborila petu, odlučujuću, utakmicu u četvrtak. Cibona je agresivnija ušla u dvoboj nošena pjesmom svojih navijača koji su stvorili pravu domaću atmosferu, ali Cedevitu je skokovima u igri držao Mirza Begić. BiH centar uhvatio je šest lopti, cijela Cibona sedam. Bilo je tu puno želje s obje strane, međutim, nitko nije mogao napraviti veću razliku i na predah se otišlo sa 16-16. I onda, odmah na startu druge četvrtine, pojavio se Džanan Musa. S dvije vezane trice donio je Cedeviti prvu značajnu prednost. Pokušao je Mulaomerović izmjenama, ali već se tu vidjelo da će Cibona teško do pobjede večeras. Jednostavno, Cedevita i s 'pola' igrača u bolnici ima puno jaču klupu. Uslijedila je serija Cedevite 10-0, Cibosi su četiri minute bili bez koša i narančasti su na odmor otišli s velikih plus 13. Bitno je napomenuti kako je klupa Cibone prvo poluvrijeme završila bez koša. A kad je to slučaj, onda nemate što tražiti u utakmici. Drugo poluvrijeme počelo je rastrganom igrom. Obje momčadi mučile su se u kreaciji i prve koševe dočekali smo nakon dvije minute grešaka. Uspjela se Cibona malo približiti domaćinima, ali onda Marko Tomas pogađa jednu nemoguću tricu uz zvuk sirene za vraćanje prednosti na plus 13. Do kraja četvrtine igralo se koš za koš, a kakvu-takvu nadu Ciboni za zadnju četvrtinu vratio je tricom Bošnjak koju sekundu prije kraja. U zadnju dionicu ušlo se s 52-40 za Cedevitu. I onda, kad je sve mirisalo na laganu pobjedu Cedevite, Cibona se vraća u utakmicu i približava se domaćinu na sedam poena razlike. Nije bilo ugodno Cedeviti u tim trenucima. Barem 80 posto dvorane bilo je na strani cibosa. Izgledalo je tada kako bi se stvari mogle zakomplicirati, ali najprije Bilan postiže koš uz slobodno bacanje, a onda i Boatright dalekometnom tricom definitivno rješava pitanje pobjednika. Sve je tad bilo gotovo što je shvatio i Mula koji je povukao svoje najbolje igrače s parketa.  Dakle, nakon današnje utakmice znamo ono što smo znali i na početku doigravanja. Trofej će u Zagreb, kod momčadi čije ime počinje slovom C, a završava slovom A. Džanan Musa bio je najbolji strijelac kod Cedevite sa 16 poena, a Domagoj Bošnjak na strani Cibone ubacio je 14 koševa. - Izdominirali su nas u skoku, na kraju sam odmarao glavne igrače koji su iscrpljeni. Igrači su dali sve od sebe, imamo petu utakmicu u svojoj dvorani, dakle imamo sve u svojim rukama - rekao je Damir Mulaomerović, trener Cibone, i dodao: - Nedostajao je pravi priključak igrača s klupe. Puno nam znači podrška s tribina, ljudi su prepoznali našu igru i rad. Cedevita je bila bolja i zasluženo pobijedila. - Dobra utakmica, zaslužena pobjeda. Samo smo fokusirani na tu petu utakmicu - poručio je Veljko Mršić, trener Cedevite. - Plan je bio izboriti petu utakmicu i u tome smo uspjeli. Dosta smo bili bolji u obrambenom dijelu nego u prethodne dvije utakmice - rekao je Džanan Musa. - Oni su igrali vrhunsku obranu, nismo im uspjeli parirati. Oni su sagradili prednost i držali je do kraja - izjavio je Domagoj Bošnjak.