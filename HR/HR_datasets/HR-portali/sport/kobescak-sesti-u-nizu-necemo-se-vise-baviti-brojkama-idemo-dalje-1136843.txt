Nakon što su osvojili vaterpolski Grand Slam sezone i okitili se s pet trofeja, vaterpolisti Juga su u nedjelju zaokružili i Grand Slam godine. U finalu Hrvatskoga kupa, odigranome pred oko 500 gledatelja u Slavonskome Brodu, pobijedili su Mladost sa 14:6 (4:1, 4:2, 4:1, 2:2) i tako obranili naslov, što im je također peti trofej u ovoj za njih fantastičnoj 2016. godini, prvi u novoj sezoni. Finali Kupa: Jug - Mladost 9:3 - Rutina u osvajanju trofeja? Moglo bi se i tako reći, samo neka to što dulje potraje - kaže Jugov predsjednik Lukša Jakobušić. Najviše pogodaka za Jug postigao je Paulo Obradović (4), koji je proglašen i najboljim igračem završnog turnira. Trofej Turba uručio mu je Dario Trojan, zastupnik te tvrtke za Hrvatsku. - S obzirom na našu snagu, ovo se u Slavonskom Brodu i očekivalo. Koliko smo bolji, pokazali smo i to ne samo u finalu. Međutim, sve prethodne trofeje, osim dva posljednja, osvojili smo, a da nismo bili favoriti. I ne samo to, sjetite se, koliko je bilo problema u sva četiri prva finala – podsjetio je Obradović. Jug je tako pojačao svoju dominaciju kad su u pitanju naslovi u Hrvatskome kupu. Ovo mu je bio 12. trofej, dok je Mladost ostala na osam. A posljednji je osvojila još 2011. godine i to pod trenerskim žezlom Vjekoslava Kobešćaka, današnjeg učitelja jugaša. Usput, u 25 izdanja Kupa naslov su još osvajali Primorje (4) i Splitska banka (1). A ono s čime će se jugaši posebno pohvaliti jest činjenica da su se Jug i Mladost 11 puta sučelili u finalu a da je omjer 8:3 za gospare. - Bili smo favoriti u finalu, odigrali smo angažirano i u teškom mjesecu koji je iza nas osvojili i peti trofej ove godine, šesti u nizu. Moram pohvaliti prije svega našu obranu: izvrsnog Bijača (10 obrana, uz četiri primljena pogotka - op. a.), ali i sjajnog Macana. Odlično se nosio sa sidrašima Mladosti. Nećemo se više puno baviti brojkama, idemo istim ritmom dalje - naglasio je Vjeko, spomenuvši i odlično vaterpolsko ozračje koje je protekli vikend stvoreno u srcu Slavonije. Oduševljeni gostoprimstvom - Što se tiče boravka u Slavonskome Brodu, oduševljeni smo gostoprimstvom i drago mi je da smo stekli puno novih prijatelja našeg kluba. No, i Mladost je Slavonski Brod napustila s jednim trofejem, i tu ne mislimo na srebrne medalje koje su Zagrepčani zaslužili kao finalisti Kupa. U poluvremenu utakmice njihovu je dopredsjedniku dr. Borisu Labaru uručen Trofej Tonija Nardellija koji zaslužuje klub s najviše uspjeha u mlađim kategorijama. Dakle, za budućnost žabaca ne treba strahovati.