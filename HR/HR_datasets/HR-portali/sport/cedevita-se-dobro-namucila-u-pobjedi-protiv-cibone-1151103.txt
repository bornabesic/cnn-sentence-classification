U dvoboju dva zagrebačka kluba u 23. kolu regionalne košarkaške ABA lige Cedevita je kao gost svladala Cibonu sa 89:85 (18:25, 23:21, 26:20, 22:19). Dva dana nakon osvojenog Kupa Krešimira Ćosića igrači Cedevite ostvarili su važnu pobjedu u borbi za drugo mjesto u ABA ligi, ali do nje su stigli mnogo teže od očekivanog. Cedevita je opušteno ušla u utakmicu što je Cibona iskoristila i u prvoj četvrtini ostvarila sedam koševa prednosti (25:18), a sredinom druge četvrtine je povela i sa 11 razlike (38:27 u 15. minuti). Ipak, u drugom poluvremenu Cedevita je zaigrala angažiranije u obrani i već u 24. minuti stigla do prednosti od 53:52. Niti tada se Cibona nije predala i uspijevala je držati priključak sve do samoga kraja. Tricom Šakića Cibona je povela 82:80 dvije i pol minute prije kraja, ali na tu je tricu svojom tricom odmah odgovorio Boatright i vratio prednost na stranu Cedevite. Kod rezultata 85:82 za Cedevitu Cibona nije iskoristila tri napada u nizu, a posljednju priliku za eventualnu pobjedu propustio je Bošnjak koji je promašio tricu za izjednačenje 20 sekundi prije kraja. Do kraja dvoboja su Bilan i Boatright preciznim izvođenjem slobodnih bacanja zadržali Cedevitu na više od tri poena prednosti. Ryan Boatright je sa 24 poena bio najbolji strijelac kod Cedevite, po 13 su dodali Marko Tomas i John Shurna, dok su najbolji kod Cibone bili Emir Sulejmanović sa 21 i Luka Žorić sa 15 ubačaja. Cedevita tri kola prije kraja ligaškog dijela natjecanja ima omjer pobjeda i poraza 17-6, a Cibona je u sredini ljestvice sa 11-12. >>Krešin kup treba biti festival naše košarke  