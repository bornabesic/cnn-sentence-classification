Za sada nema ništa od dogovora između Hajduka i Francka Ohandze oko potpisivanja novog ugovora. Održan je drugi krug pregovora, a Kamerunac, kojemu krajem sezone ističe ugovor i ove zime može potpisati predugovor za bilo koji klub, nije zadovoljan Hajdukovom ponudom od nekih 150 tisuća eura po sezoni.  Ohandza je do sada igrao za 72 tisuće eura, u Hajduku su procijenili da će ljubimac navijača pristati na duplo veći ugovor, ali za sada dogovora nema. Naime, Ohandza, odnosno njegovi zastupnici traže oko 200 tisuća eura po sezoni, žele da Kamerunac bude u najvišem platnom razredu, u kojem se nalazi i Marko Futacs. Ove sezone Ohandza je prvi strijelac kluba, u 16 nastupa postigao je osam golova, mrežu trese svakih 89 minuta i smatra da zaslužuje biti u rangu igrača A klase. Isti broj golova dao je i Futacs, ali tri u kupu ne mogu se mjeriti s tri koja je popularni "Frane Zolja" postigao u kvalifikacijama za Europsku ligu. Slijedi nova runda pregovora. 