Foto: Blizzard  POSLJEDNJA Blizzardova uspješnica Overwatch, 24. je svibnja proslavio svoj prvi rođendan, a tim povodom igra će za vikend biti potpuno besplatna na svim platformama (PS4, Xbox One, PC). Radi se o izuzetno zabavnoj futurističkoj pucačini za više igrača koja bi se u nadolazećim mjesecima trebala plasirati u sam vrh esporta. Overwatch je u manje od godinu dana prodan u više od 35 milijuna primjeraka, a zbog odličnih marketinških poteza Blizzarda igra je preko nekoliko puta završila u velikim medijima. Na popularnoj društvenoj mreži Tumblr Overwatch je pregazio sve ostale videoigre, ali i TV serije i filmove u proteklih godinu dana. Iako je igra redom osvajala velike nagrade te je prihvaćena odlično od strane publike i kritike, puni potencijal bi trebala ostvariti tek iduće godine. Naime, Blizzardov projekt Overwatch League trebao bi biti stvarna revolucija u esportu. Overwatch League je zamišljen kao elitno natjecanje u kojem će timovi predstavljati najveće svjetske gradove. Cijena mjesta u ligi je izrazito visoka, špekulira se od nekoliko milijuna dolara do preko 15 milijuna za one najatraktivnije. Kako se radi o gradovima poput Los Angelesa, New Yorka, Londona, Pariza i Seula, teško je povjerovati da će cijena biti problem. Međutim, esport organizacije raspuštaju svoje Overwatch timove pošto se o ligi ne zna puno, a trebala bi krenuti tek krajem godine. Odnosno, biti u punoj snazi 2018. Kako svi s nestrpljenjem očekuju početaka velikog esport projekta, Overwatch esport za to vrijeme stagnira. Manji turniri nisu niti približno dovoljno popularni da bi opravdali troškove organizacijama, a nagradni fondovi ni blizu onima u ostalim igrama. Zato je Blizzard i tu odlučio uzeti stvari u svoje ruke te je pokrenut Overwatch Contenders. Manja liga koja će ipak omogućiti igračima i timovima natjecanje  i napredovanje, uz dovoljno publiciteta i nagradni fond od 50 tisuća dolara po regiji. Mnogi smatraju kako je Overwatch budućnost esporta, ali pitanje je kako će se nositi s velikim esport trojstvom: League of Legends, Counter-Strike: Global Offensive i Dota 2. U svakom slučaju, ako ga niste zaigrali dosad, vrijeme je. >>> Esport je jedan od najvećih globalnih fenomena današnjice. Nema relevantnog medija na svijetu koji ne izvještavaju o najvažnijim događanjima u esport industriji, a neke od najvećih globalnih kompanija ulažu stotine milijuna dolara kako bi na vrijeme ugrabile dio ovog brzorastućeg tržišta. Na Index Sportu pratite najnovije vijesti iz esporta, intervjuje s najboljim profesionalnim gejmerima i uživajte u video klipovima i mečevima.