Danas je pobijedila taktika! Odnosno taktički majstor Matjaž Kek. Rijeka je slavila u Koprivnici protiv Slaven Belupa 2-0 prvi put nakon tri godine i približila se na samo maleni koračić do svojeg prvog, povijesnog naslova prvaka Hrvatske. Nakon svega viđenog, Rijeka je zasluženo došla do pobjede. Kek je majstorski postavio svoju momčad, koja je u svim segmentima nadigrala Slaven u utakmici s malim brojem prilikama. No, veliki broj prilika niti nije bio za očekivati prije susreta. Pretpostavljalo se da će ovo biti vrlo težak zadatak lideru prvenstva stoga je i Kek drugačije postavio taktiku. Rijeka je zaigrala puno zatvorenije nego što je to uobičajeno. Zgusnula je sredinu, a Slaven se iz bunkera otvarao preko stopera. Momčad Željka Kopića većinu utakmice je igrala na duge lopte, a stoperski par Rijeke Župarić-Elez uspješno je odrađivao posao veći dio utakmice. Tek je pred kraj imao nekoliko kikseva, koji su ostali nenaplaćeni. Sve je bilo riješeno već u prvom poluvremenu kada je Rijeku u vodstvo doveo Franko Andrijašević u 14. minuti, a zatim je zabio i Marko Vešović pred kraj prvog poluvremena, u 43. minuti. Keku je to bilo sasvim dovoljno, zato je i odigrao drugo poluvrijeme kao Portugal cijelo Europsko prvenstvo u Francuskoj. Rijeka je u drugom poluvremenu imala samo jedan udarac prema golu Markovića. Slovenski stručnjak već je u 58. minuti izvadio napadača Marija Gavranovića i umjesto njega uveo zadnjeg veznog Matu Maleša. Rijeka je u stilu najvećih talijanskih klubova lagano odigrala drugo poluvrijeme i s 2-0 došla na korak do povijesne titule. Kek je napravio sjajan taktički potez kada je uveo Maleša, a izvadio Gavranovića. Njegova momčad je tada bila vrlo gusta u sredini i dominantna nad Slavenovom veznom linijom. Dogodilo se da su igru vodili Slavenovi stoperi, a nisu znali gdje bi s loptom jer su Rijekini veznjaci vrlo visoko stajali. Čini se da je Kek upravo to htio postići, njegovi stoperi uspjeli su otkloniti svaku opasnost nastalu dugim loptama Slavenovih nogometaša. Uspio je umrtviti igru domaćina. Povijesnu titulu Rijeka će moći potvrditi već u idućem kolu kada na Rujevicu stiže pretposljednja Cibalia. Vinkovčani se ni pod koju cijenu neće predati jer još uvijek nisu osigurali ostanak u prvoj ligi. Split je na samo dva boda od njih. No, nije baš za vjerovati da Cibalia može napraviti nešto u Rijeci i iznenaditi domaćina. Sve osim pobjede Rijeke bilo bi ravno čudu. Sve je spremno za veliko slavlja Armade i proslavu naslova. Utakmica na Maksimiru trebala bi biti revijalna... 