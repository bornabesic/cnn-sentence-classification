Rijeka sinoć nije spavala. Nakon pobjede nad Cibalijom, u gradu na Kvarneru se dugo u noć slavio prvi naslov prvaka Hrvatske. Rijeka nikad nije vidjela ovakvo slavlje, gotovo cijeli grad je do jutra proslavljao povijesni uspjeh. Rijeka je postala četvrti klub koji je u HNL-u osvajao naslov. Najbučnije i najveselije u središtu grada, gdje su tisuće navijača slavile uz koncert i vatromet na Gatu Karoline Riječke.   Na ovom gatu u putničkoj luci je priređeno, uz izravan prijenos, praćenje utakmice na Rujevici između Rijeke i Cibalije, kojom je odlučeno prvenstvo kolo prije kraja. Svi zainteresirani nisu mogli stati na gat pa se pratila utakmica i navijalo na okolnim trgovima i ulicama. Po završetku utakmice počelo je veliko slavlje, uz bezbrojne signalne baklje, rakete i pjesmu. U središte grada su pristizali navijači sa svih strana, a sa Rujevice se prema luci uputila prava rijeka automobila, tako da je uskoro sav promet ulicom Riva blokiran, jer više nije bilo mjesta za sve pristigle automobile.  Priređen je veliki vatromet s lukobrana riječke luke. Svi ugostiteljski objekti u središtu Rijeke dobili su dozvolu da rade cijelu noć, tako da se slavlje nastavlja nesmanjenim intenzitetom. Igrači i uprava kluba uspjeh su proslavili u jednom gradskom pubu, dok je riječko nebo parao vatromet nogometašima u čast.