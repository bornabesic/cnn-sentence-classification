Slaven Bilić na kraju prošle sezone išao je na presađivanje kose, što se vidjelo tijekom njegovih televizijskih nastupa kada je radio kao stručni komentator tijekom Europskog prvenstva. No, rezultati toga najbolje se vide sada. Bivšem hrvatskom izborniku poprilično je narasla kosa, što su primijetili i engleski mediji koji su se proteklih dana raspisali o tome. A to nije prošlo nezabilježeno ni kod legendarnog Garyja Linekera koji je svojim komentarom nasmijao mnogobrojne korisnike društvenih mreža. "Većina menadžera pod pritiskom izgubi kosu, ali Slaven Bilić ju je, čini se, dobio", komentirao je Lineker. Inače, Bilićev West Ham, koji je prošle sezone bio pravi hit, na startu novog prvenstva krenuo je očajno i već se počelo nagađati da će hrvatski stručnjak dobiti otkaz. Međutim, čelnici kluba pokazali su strpljenje, dali mu još jednu šansu. Gostujuća pobjeda protiv Crystal Palacea malo je smirila strasti, a u sljedećem kolu čekićari dočekuju Sunderland. Eventualna pobjeda dovela bi ga u mirnije vode. Nakon osam kola West Ham ima sedam bodova i zauzima 15. mjesto na ljestvici. 