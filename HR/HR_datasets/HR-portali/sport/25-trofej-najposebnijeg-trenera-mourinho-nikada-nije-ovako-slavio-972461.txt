Foto: Getty Images/Guliver Image "TEŠKO mi je živjeti bez trofeja", rekao je Jose Mourinho kada je podizao jedan od svojih 25 velikih trofeja. Sinoć je podigao još jedan, svoj treći u prvoj sezoni u Manchester Unitedu. Niti jedan trener ih nije osvojio više ove sezone.   Pobjedom protiv Ajaxa u Stockholmu 2:0 u finalu Europa lige Mourinho je postao tek treći trener koji je osvajao europske trofeje s tri različita kluba. Portugalcu je to uspjelo s Portom, s kojim je osvojio Kup UEFA i Ligu prvaka, zatim s Interom, s kojim je trijumfirao u LP, te konačno s Unitedom u Europa Ligi. Jedan je od četvorice koji su osvajali četiri europska trofeja i jedini je dvaput osvajao Europa ligu i dvaput Ligu prvaka. Ali Mourinho je poseban po tome što je pobijedio u sva četiri finala euro-kupova koja su igrali njegovi klubovi. Samo je Giovanni Trapattoni osvojio više europskih trofeja (5).   Trener koji je donedavno omalovažavao Europa ligu slavio je taj trofej kao da je Liga prvaka. Mahao je s četiri prsta prema kamerama i tribinama, a do njega je doskakutao i njegov sin pa su se zagrljeni valjali po travnjaku. Ime trofeja Portugalcu ovaj put nije bilo bitno.     Osvojio je čak tri u svojoj prvoj sezoni na klupi kluba koji se već godinama oporavlja od odlaska velikog Alexa Fergusona, a što je najvažnije, osvajanjem Europa lige se na stražnja vrata ugurao u Ligu prvaka. I Sir Alex je bio tamo uz Mourinha, Pogbu i svog nekadašnjeg miljenika Rooneyja, slavio je s njima veličanstveni uspjeh. "Puno je pjesnika u nogometu, ali oni ne osvajaju uvijek titule" Mourinho je tri trofeja u jednoj sezoni posljednji put osvojio 2010. na klupi Intera, od tada je bio u padu, a od 2012. i Superkupa s Realom tri godine je bio bez trofeja. A onda je u ožujku 2015. podigao Liga kup s Chelseajem i izrekao rečenicu s početka teksta. I od tada nije stao, osvajao je barem jedan trofej svake godine. Šest mjeseci nakon što je s Chelseajem 2015. podigao naslov prvaka dobio je otkaz, a osam mjeseci kasnije s Manchesterom podigao svoj prvi trofej, Superkup protiv Ranierijevog Leicester Cityja. U 2017. već ima dva.     "Tri trofeja u jednoj sezoni i Liga prvaka. Vrlo sam sretan u svojoj najtežoj trenerskoj sezoni. Kraj je teške sezone, ali vrlo dobre za nas. Bolje je da smo ovako izborili Ligu prvaka, nego da smo bili drugi, treći ili četvrti u prvenstvu. Budimo objektivni, vratili smo se osvajanjem titule, važne titule. Klub sada ima sve moguće trofeje na svijetu. Borili smo se za ovo od početka", rekao je Mourinho i tako još jednom nastavio svoju praksu stvaranja pobjedničkog mentaliteta osvajanjem manjih titula prije nego krene na one najveće. "Zaslužili smo ovu pobjedu, sretan sam što vidim dečke na štakama s peharom. Uvijek smo mislili da možemo osvojiti Europa ligu i zato smo sretni. Igrali smo inteligentno, uspjeli smo, bili smo jači od njih", dodao je Mourinho pa se osvrnuo na komentare o dosadnoj utakmici.   "Puno je pjesnika u nogometu, ali oni ne osvajaju uvijek titule", rekao je "Posebni".