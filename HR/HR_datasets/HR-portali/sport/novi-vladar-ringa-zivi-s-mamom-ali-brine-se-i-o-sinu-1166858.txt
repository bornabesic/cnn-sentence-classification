Anthony Joshua (27), novi vladar boksačkih ringova koji je u izravnom spektakularnom obračunu na pozornici Wembleya okončao eru velikog Vladimira Klička (41), imao je sve predispozicije da bude problematičan lik, u najbolju ruku izbacivač iz Whisky Mista ili nekog sličnog londonskog kluba. Bio je miran dečko, iz normalne obitelji, ali sklon nevjerojatnim ispadima zbog kojih je jednom prilikom noćio u Readingu u zatvoru. Danas je uz Oscara Wildea njegov najznamenitiji “posjetitelj” u povijesti. “Zidar” iz Watforda sa 16 godina prvi se put našao u sukobu sa zakonom kad je igrajući nogomet prebacio preko ramena lika koji ga je provocirao primivši ga za vrat. “Nisam bio svjestan svoje snage, a on baš nije najbolje sletio”, kazao je jednom. Sudac mu je progledao kroz prste i vjerojatno mu usmjerio život. Noćio po hostelima Iz nekog je razloga radije noćio po hostelima u Watfordu nego kod kuće s majkom koja je provodila čvrstu disciplinu. – Bilo je to čudno. Sve bi bilo u redu kad sam kod kuće, ali čim bih izašao na ulicu... Znate, u glavnoj ulici u Watfordu ne trebate se opijati da bi vam ljudi prilazili i krenuli vas provocirati. Nekoliko se puta zaoštrilo i bio sam uhićen. Prekretnica se dogodila kad mu je određen kućni pritvor sa zabranom kretanja ulicama od osam navečer do šest ujutro. Triput tjedno morao se javljati na policiju, a jedna od stavki uvjetne kazne bila je da mora upisati zanat. Izabrao je zidarski, pa je počeo i ubrzano bildati kako bi se mogao brinuti za sebe ako ne uspije u ringu u koji je prvi put ušao 2005. Nakon toga od mame se više nije odselio iako ga problemi nisu sasvim napustili – 2011. zaustavila ga je prometna policija i pronašla mu marihuanu u prtljažniku Mercedesa. Da stvar bude gora, bio je u trenirci reprezentacije Velike Britanije s kojom se pripremao za OI u Londonu na kojima je godinu poslije i osvojio zlato koje je poslije okačio na zlatan lanac vrijedan 3000 funti. I opet je imao sreću na sudu jer je odbačena sumnja da je namjeravao raspačavati laku drogu, za što se može odležati i četrnaest godina. – Dobio sam 12 mjeseci društveno korisnog rada i 100 sati neplaćeno! Bio sam vrtlar, uređivao sam tuđe vrtove. Sadio mrkve, rajčice... – Što ste sadili, kanabis? – ironično su mu dobacivali engleski novinari. – Ne, mrkve, rajčice i tikvice! Kopao sam i cijepao drva. Osvajanjem olimpijskog zlata 2012. počeo je Joshuin drugi život, a u njega spadaju i stanovita Nicole Osbourne i njihov sin Joseph Bayley Temiloluwa Prince Joshua! Rođen je u listopadu 2015., netom prije nego što će Joshua postati prvak Britanije u teškoj kategoriji. Joshuu se povezivalo i s pjevačicom Ritom Orom (25) i s modelom Carom Delevigne (23), no pitanje je koliko je tu bilo istine, a koliko se zaključivalo na temelju toga što su negdje zajedno viđeni. Nije se znalo ni da ima sina, sve dok nakon osvajanja svjetskog teškog naslova po IBF verziji u travnju na svom Instagram profilu nije objavio sliku bebe s potpisom: “Ostvario sam jedan od ciljeva kao profesionalni boksač. Sad kad se slegla prašina vrijeme je da se opustim sa svojim malim šampionom JJ-om.”. Ne žive zajedno, ali Anthony im je platio 500.000 funti vrijedan stan u Finchleyu, na sjeveru Londona. A on posljednjih deset godina živi s mamom, socijalnom radnicom kojoj ne dopušta da gleda njegove mečeve “jer ring nije mjesto gdje majka želi vidjeti svoje dijete”. Tata Robert već smije dolaziti. U svom stanu u Golders Greenu na sjeveru Londona znao je napraviti tulume za osamdeset ljudi, no priznaje: – Jedini razlog zašto bih se odselio je što trebam više prostora za svoju veliku obitelj. Za razliku od svog ekscentričnog sunarodnjaka, “vreće sala” Tysona Furyja, koji je 2015. načeo Kličkovu vladavinu i s kojim bi se još možda i mogao vidjeti u ringu, Joshua je kao “brdo mišića” bogomdan materijal za marketinške gurue koji od njega namjeravaju napraviti najvećeg britanskog sportaša i prvog milijardera u povijesti borilačkih sportova. Spektakl na Wembleyu pred 90.000 gledatelja bio je samo jedan korak prema tome. Uz Joshuu je cijeli tim stručnjaka koji su problematičnog klinca pretvorili u nokautera koji sije strah. I tu nije kraj jer tek mu je 27.