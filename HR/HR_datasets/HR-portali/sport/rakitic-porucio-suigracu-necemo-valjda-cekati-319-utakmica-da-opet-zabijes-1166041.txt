- Pokušat ćemo pobijediti sve do kraja i nadati se da će Real negdje izgubiti bodove - rekao je hrvatski nogometni reprezentativac Ivan Rakitić, nakon što je u trijumf Barcelone 7-1 nad Osasunom ugradio dvije asistencije i prepustio izvođenje kaznenog udarca Javieru Mascheranu kako bi Argentinac postigao svoj prvi pogodak u dresu katalonskog kluba. - Htio sam pucati penal, no Gerard Piqué mi je rekao da ga prepustim Mascheranu, a predsjednika uvijek treba slušati - izjavio je 29-godišnji Rakitić komentirajući svoj potez.  Igrači Barce od milja Piquea zovu 'presi', a nadimak je dobio otkako se počelo javno pričati o tome kako bi on jednog dana trebao zasjesti u predsjedničku fotelju katalonskog kluba. Rakitić je, pak, izvođač jedanaesteraca kada na travnjaku nisu Messi, Neymar i Suarez. - Imao je Pique pravo. Čitav stadion je htio da ga prepustim Mascheranu - istaknuo je Rakitić koji je nakon utakmice objavio na društvenim mrežama fotografiju koja prikazuje kako je Argentinac zagrlio nakon što je zabio svoj prvi gol za Barcelonu. - Čestitam ti na prvom golu. Nadam se da nećemo čekati idućih 319 utakmica za opet zabiješ - poručio mu je hrvatski nogometaš. Javier Mascherano igra za Barcelonu od 2010. godine a prvi pogodak je zabio nakon što je za 'Blaugranu' odigrao 25.788 minuta. Gotovo jednako uvjerljiv kao Barcelona u srijedu je bio i Real Madid, koji je slavio sa 6:2 na gostovanju kod Deportiva, pa četiri kola prije kraja prvenstva i jedni i drugi imaju po 78 bodova. Barcelona ima bolju gol-razliku i prednost u međusobnim dvobojima, no Real Madrid ima utakmicu manje, gostovanje kod desetoplasirane Celte Vigo. - Mi moramo nastaviti raditi svoj posao, pobjeđivati, a vidjet ćemo što će biti - rekao je Rakitić. Iduću utakmicu Barcelona igra u gostima kod gradskog suparnika Espanyola, devetoplasirane ekipe španjolskog prvenstva. - Bit će teško jer oni imaju veliku želju pobijediti nas, ali i mi isto želimo trijumf. Nastojat ćemo pružiti svoj najbolji nogomet - rekao je. Real Madrid igra kod kuće protiv Valencije koja se nalazi na 12. mjestu među 20 momčadi. - Mi ćemo biti koncentrirani na sebe. Pokušat ćemo pobijediti sve do kraja i nadati se da će oni negdje izgubiti bodove - zaključio je Rakitić. Barcelona do kraja igra još protiv Espanyola, Villarreala, Las Palmasa i Eibara. Real Madrid mora igrati protiv Valencije, Granade, Seville i Malage te zaostalu utakmicu protiv Celte. Barcelona brani naslov osvojen prošle sezone, dok je Real Madrid posljednji put bio prvak 2012. 