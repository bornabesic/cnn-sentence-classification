I bez Rafaela Nadala, koji je zbog umora otkazao reprezentaciji svega pet dana uoči ogleda protiv Hrvatske, Španjolska će u Osijeku biti veliki favorit. – Očito ovo nije najbolji hrvatski tim, bit će drukčije, ali mi moramo i dalje ostati fokusirani – kazala je španjolska izbornica Conchita Martínez. Nakon Nadala najbolje rangiranom španjolskom tenisaču Robertu Bautisti (13. na listi) hrvatski tenisači nisu nepoznanica. – Znam ih sve. Protiv Mektića sam igrao na nekoliko Futuresa i znam da je kadar odigrati dobar meč – kaže Bautista. A upravo će Mektić u Osijeku imati premijeru u Davisovu kupu. – Nije mi prvi put da sam u reprezentaciji, ali prvi put ću kandidirati za “živi” meč i radujem se tome – kazao je Mektić kojem je Osijek u lijepom sjećanju, 2009. je ovdje osvojio Futures. – Sjećam se toga turnira, užitak je igrati u Osijeku – nasmijao se Mektić na to podsjećanje. Otkaz Nadala hrvatskom je izborniku odlično poslužio za pumpanje samopouzdanja: – Nema predaje! Davis kup je takvo natjecanje u kojem se svašta može dogoditi, a nadam se da bi tako moglo biti i ovaj put. Nakon Rafina otkaza, nismo ni mi bez izgleda – najavio je Krajan.