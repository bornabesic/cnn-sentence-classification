Hrvatska muška vrsta u borbama (Ante Mrvičić, Enes Garibović, braća Andjelo i Ivan Kvesić, Ivan Martinac, Zvonimir Živković i Alan Šurbek) osvojila je ekipnu brončanu medalju na Europskom prvenstvu u karateu u turskom gradu Kocaeliju.  U prvoj borbi dvoboja između Hrvatske i Italije Ante Mrvičić u zahtjevnoj taktičkoj borbi na kraju je minimalno izgubio od Gianluce De Viva sa 1-0. Nastavak je međutim ponudio sjajan obrat hrvatskih natjecatelja.  Enes Garibović je nadvisio aktualnog europskog prvaka u teškoj kategoriji Marina Simonea s maksimalnih 8-0. Andjelo Kvesić je nastavio niz uspješnih nastupa za ekipu na prvenstvu u Turskoj, pobijedivši Emanuela Sarnatara sa 5-2.  Završni bod ostvario je Ivan Kvesić. Protiv Giuseppea Tesara na početku obostrani bod pa je sljedeći bio izuzetno važan, budući da je donosio prednost u slučaju neodlučenog ishoda na kraju borbe. Osvojio ga je Kvesić, a u nastavku još dva. Tesaro je samo smanjio, ali gotovo cijelu posljednju minutu Kvesiću je prijetila diskvalifikacija jer je već tada imao maksimalni broj dopuštenih opomena - tri. Uzdignutih ruku dočekao je završetak dvoboja i velika hrvatska proslava na tatamiju Arene u Kocaeliju mogla je početi.  - Sinoć sam sanjao da bi stvarno mogao vrhunski proći, sanjao sam svoj meč da ću sad pokazati ono najbolje - naglasio je Enes Garibović, koji je to pokazao i u stvarnosti pobijedivši aktualnog europskog prvaka u kategoriji +84 kg s 8-0.  - Muška europska ekipna medalja je tu nakon šest godina posta. Stvarno smo se lavovski borili, kao jedan i to naše zajedništvo je ključno - riječi su Andjela Kvesića.  Od samostalnosti to je jubilarna 100. seniorska medalja hrvatskih karatista s velikih natjecanja (Europska i Svjetska prvenstva, te natjecanja koja se održavaju svake četiri godine - Europske (olimpijske) igre, Svjetske igre, Svjetske igre borilačkih sportova), 74. na Europskim prvenstvima.  Petnaestu godinu uzastopce hrvatska reprezentacija s Europskih seniorskih prvenstava vraća se s najmanje jednim odličjem. U finalnom susretu u borbama do naslova je stigla Turska pobjedom nad Francuskom 2-1. Ekipna finala u katama pripala su Italiji u ženskoj i Španjolskoj u muškoj konkurenciji.  Najuspješnija zemlja 52. EP-a u karateu je domaćin Turska sa 14 medalja, od toga četiri zlatne, a prema sjaju odličja slijede Italija i Španjolska.  