U četvrtak oko 20.30 sati skupina huligana napala je mlade vaterpoliste Partizana u Jurišićevoj ulici u Zagrebu ispred restorana McDonald's, dobili smo potvrdu iz PU Zagrebačke. Vaterpolisti, koji su u Zagrebu na kadetskom turniru, su se u hotel vratili oko 22.15 sati, a incident su policiji prijavila dva 15-godišnja dječaka. Policiji su objasnili što se dogodilo i rekli da su ozlijeđeni. Pregledali su ih u Klinici za traumatologiju u Draškovićevoj i utvrdili da su zadobili lakše tjelesne ozljede. Policija istražuje slučaj, a trenutno je u tijeku pregledavanje snimki nadzornih kamera u Jurišićevoj ulici. Blic je ranije pisao kako je dvadesetak maskiranih huligana šipkama i rukama napalo srpske vaterpoliste koji su u Zagrebu na kadetskom turniru. Roditelji pretučenih dječaka potvrdili su napad. - Djeca su otišla jesti, a njih šestoricu napalo je 20 maskiranih huligana. Nisu imali noževe, ali jesu boksere i šipke. Nije bilo provokacija, samo je jedan vaterpolist imao diskretnu majicu Partizana s malim grbom. Znali su gdje idu i upozorili smo ih na ponašanje - rekao je Dragan Tomašević, otac jednog dječaka. - Naša djeca su napadnuta jer su Srbi. Veće posljedice su izbjegnute, golman je zadobio prijelom prsta... Dobili su baš dobre batine i mnogo udaraca u glavu. Nastao je pravi kaos, roditelji su već tamo, a danas se svi vraćaju - zaključio je otac dječaka. 