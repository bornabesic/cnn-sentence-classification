Ivica Kostelić (37) nastupit će na Svjetskom skijaškom prvenstvu u Sankt Moritzu! Potvrdio je to Hrvatski skijaški savez u priopćenju medijima. Bit će to vjerojatno posljednja utrka karijere za Profesora koji se proteklih tjedana nastupima na FIS-slalomima bori za što bolji startni broj. Teško je, naime, očekivati da bi Kostelić, iako je rekao da to želi, mogao nastupiti na Zimskim olimpijskim igrama 2018. u Pyeongchangu. Suprotno očekivanjima kako bi se Kostelić trebao nadmetati u svojoj najjačoj disciplini, alpskoj kombinaciji, najbolji svjetski skijaš 2011. nastupit će samo u slalomu. Razlog tome vjerojatno leži u Ivičinu koljenu koje ne bi moglo podnijeti brze discipline. Još nije sigurno hoće li Kostelić imati sigurno mjesto među natjecateljima u slalomskoj utrci koja je na rasporedu 19. veljače ili će to morati učiniti preko kvalifikacija, što ovisi o broju prijavljenih natjecatelja. Zanimljivo, Ivica je baš u Sankt Moritzu osvojio svoje jedino zlato sa svjetskih prvenstava, davne 2003. u slalomu, kad je iza sebe ostavio Silvana Zurbriggena i Giorgija Roccu. 