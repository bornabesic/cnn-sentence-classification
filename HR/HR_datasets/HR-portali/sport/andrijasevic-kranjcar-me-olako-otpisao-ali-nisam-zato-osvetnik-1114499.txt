Znate li tko su prošle sezone bili najefikasniji vezni igrači Prve HNL? Ne, nije to bio nitko iz Dinama, ni iz doprvaka Rijeke, nego jedan hajdukovac (Sušić) i jedan – lokos. I, zamislite, čak ni tih 12 pogodaka u Prvoj HNL (plus tri u Kupu i Europi), i tri asistencije nisu Franku Andrijaševiću (25) bili dovoljno dobra preporuka za povratak u Dinamo. Isti Dinamo koji ga je prije tri godine slavodobitno preoteo Hajduku i predstavio kao zvijezdu. Zoran obećao 20 utakmica - Kada sam se ovoga ljeta vratio u Dinamo, trener je još bio Zoran Mamić. Preko moga menadžera poručio mi je kako je zadovoljan mojim učnikom u Lokomotivi, i da zaslužujem 20-25 utakmica u Dinamu u ovoj sezoni – počeo je svoju ispovijest današnji igrač Rijeke. No, sve se okrenulo naopako u kratkom razdoblju. - Promijenio se trener, došao je Kranjčar, s kojim sam išao na pripreme u Sloveniju, tamo čak i dobio minutažu, a onda, kada smo se vratili u Zagreb, uslijedio je šok. Zlatko Kranjčar kazao mi je da na mene ne računa, da nisam u njegovim planovima i prebacio me u drugu momčad – nastavlja Andrijašević, kojemu je nastavak ljeta donio tri opcije. U Lokomotivi sam uživao Dinamo 2, Izrael ili Rijeka, to je na stol stavio Zdravko Mamić. Rijeka je, naravno, bila logičan izbor. Podsjećamo, posrijedi je najefikasniji vezni igrač lige, ambiciozan i odlučan dokazati da je nogometaš za veliku scenu. Na Frankovu žalost, prelazak u Dinamo, nakon svega, bio je najveća pogreška njegove karijere. A u početku je sve izgledalo bajkovito... - Ispočetka su tamo bili Brozović, Ademi i Antolić, pa i nisam očekivao veliku minutažu. Kada me Ivković pozvao u Lokomotivu, mislio sam – ajde, dobro, tu ću bar igrati, pa ću se vratiti u Dinamo. Ali, ni sljedećeg ljeta nisam dobio priliku, pa sada ni ovoga ljeta, tako da ispada kao da sam iz Hajduka zapravo bio prešao u Lokomotivu. Gdje sam se, moram reći, osjećao sjajno, uživao... Tako se Frankov boravak u Dinamu sveo na samo 15 nastupa, uz tri postignuta pogotka. - Kranjčareva odluka me zaista pogodila, njome su me zapravo do kraja ponizili pokažavši da se nikada na mene nije ozbiljno računalo. Dok sam bio jako mlad, nosile su me emocije i na neke sam utakmice gledao kao neku vrstu osvete. Davno me to prošlo; ne želim Kranjčaru ništa loše, on je odlučio kako je smatrao da je tada najbolje – zaključio je Franko Andrijašević. 