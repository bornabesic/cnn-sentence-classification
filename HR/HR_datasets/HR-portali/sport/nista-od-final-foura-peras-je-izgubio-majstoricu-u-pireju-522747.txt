Nakon Real Madrida, Fenerbahčea i CSKA posljednji, četvrti putnik na Final Four košarkaške Eurolige koji će se od 19. do 21. svibnja održati u Istanbulu, je Olympiakos. Grci su u odlučujućem, petom susretu četvrtfinala doigravanja u Pireju pobijedili Anadolu Efes našeg Velimira Perasovića 87-78 i u seriji na tri pobjede slavili 3-2. Domaćin je mirnije ušao u utakmicu. Poveo je 7-3, pa 12-5, a imao je i 17-11. Efes je u završnici prve četvrtine pronašao ritam i smanjio zaostatak na četiri koša (25-21). U drugoj dionici turski sastav je preokrenuo rezultat i stigao do vodstva 26-25, a do poluvremena je povećao prednost na 41-37. Treća četvrtina je ponovo otišla na stranu Grka i Olympiakos je u jednom trenutku imao devet razlike (62-53). Perasovićev sastav je do kraja četvrtine smanjio na 63-58, no Olympiakos u zadnjoj četvrtini ponovo bježi na +8 (70-62), a zatim i na devet viška (73-64). Četiri minute prije kraja Efes se približio na četiri koša zaostatka (76-72), međutim domaćin je serijom 9-2 pobjegao 85-74 minutu i 30 sekundi prije kraja i priči je bio kraj. Olympiakos su do pobjede predvodili Vassilis Spanoulis sa 22 koša i šest asistencija, Georgios Printezis sa 14 koševa, te Erick Green sa 10 koševa. Kod gostiju su šestorica igrača imala dvoznamenkasti broj koševa, Cedi Osman je zabio 11 koševa, dok su Deshaun Thomas, Tyler Honeycutt, Jayson Graner i Thomas Heurtel zabili po 10 koševa. Perasović je do sada dva puta vodio Baskoniju prema Final Fouru i oba puta uspješno protiv Panathinaikosa. Ovoga puta nije uspio premda je Efes imao 'break' nakon što je u drugom susretu slavio u Pireju 73-71 izjednačivši rezultat na 1-1.  Perasovićeva momčad je potom pred svojim navijačima pobijedila 64-60, povela 2-1 i u četvrtoj utakmici u svojoj dvorani imala priliku izboriti završni turnir. No, Olympiakos je slavio 74-62 izjednačivši na 2-2, a večeras je pobjedom izborio završni turnir. Olympiakos će u polufinalu igrati protiv moskovskog CSKA, dok se u drugom polufinalnom paru sastaju Real Madrid i Fenerbahče. Naslov prvaka Europe brani CSKA koji je u finalu pobijedio Fenerbahče 101-96. 