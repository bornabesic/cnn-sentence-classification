Iako je hrvatska nogometna reprezentacija na prijateljski dvoboj protiv Estonije koji će se igrati u utorak u Tallinnu (18 sati) otputovala sa samo 16 igrača, izbornik Ante Čačić najavio je kako očekuje motiviranu, odgovornu i discipliniranu Hrvatsku koja će težiti dobroj igri i tražiti dobar rezultat. - Ovo je još jedna prilika igračima koji nisu u prvom planu da potvrde da su s pravom u reprezentaciji i da su njezin dio. Svi mogu dati svoj obol, kao što su to činili i do sada te očekujem motiviranu, odgovornu i discipliniranu Hrvatsku koja će težiti dobroj igri i tražiti dobar rezultat - izjavio je izbornik Čačić nakon posljednjeg treninga u Tallinnu u ponedjeljak. U Estoniju nisu putovali Subašić, Modrić, Rakitić, Mandžukić, N. Kalinić i Brozović pa će šansu dobiti igrači s manje minuta u nacionalnom dresu, baš kao što je to bio slučaj u studenome u Belfastu kada je naša reprezentacija u sličnom sastavu svladala domaću Sjevernu Irsku sa 3-0. - Hladnoća i vjetar nisu baš ugodni, ali nadam se da su se igrači oporavili i odmorili. Sve u svemu, ima se što vidjeti u gradu i zadovoljni smo. Meni ovakve prijateljske utakmice pokažu mnogo i rado ih igram. Svaka utakmica daje određene odgovore ukoliko postoje spremni upitnici. Tako slažemo momčad za ostatak kvalifikacija. Ne bježim od uloge favorita ni protiv jačih suparnika, a Estonija je domaćin, ima stopera iz Liverpoola i gledali smo njihovu utakmicu s Ciprom. Kod kuće su svima bili tvrd orah. I nama je uvijek bilo teško u Estoniji, a izborniku Bariću zagorčali su početak kvalifikacija u Osijeku. Hrvatska će, međutim, dati sve od sebe te će kao i uvijek naglasak staviti na svoje sposobnosti. Hrvatska je svakome veliki poticaj i svi su motivirani da protiv Hrvatske budu što je moguće bolji. Ne očekujem laganu utakmicu, ali očekujem da se naši igrači tome suprotstave maksimalnim angažmanom - zaključio je izbornik. U Tallinnu će reprezentaciju po prvi put u karijeri u ulozi kapetana predvoditi Ivan Perišić koji je propustio utakmicu protiv Ukrajine u petak u Zagrebu zbog crvenog kartona kojega je dobio protiv Islanda. - Bio sam tužan što ne mogu igrati protiv Ukrajine, nitko to nije želio više od mene. Međutim, sutra nas čeka Estonija, a meni je pripala čast po prvi put izvesti momčad na teren kao kapetan. Nitko nije ponosniji od mene, tako da jedva čekam. Snažni smo, imamo dovoljno igrača koji mogu zamijeniti one koji nisu sada s nama. Vidjelo se to i na Europskom prvenstvu, a siguran sam da će svi dati sto posto od sebe - istaknuo je Perišić. Hrvatska nogometna reprezentacija dosada je odigrala osam susreta protiv Estonije ostvarivši pritom šest pobjeda i dva neodlučena ishoda. 