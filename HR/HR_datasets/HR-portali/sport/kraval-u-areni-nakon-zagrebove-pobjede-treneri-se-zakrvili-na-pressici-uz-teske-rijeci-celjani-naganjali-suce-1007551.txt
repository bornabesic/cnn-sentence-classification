Slovenci su imali što poručiti bjeloruskim sucima pa je po završetku ogleda nastala gužva kada su svi nasrnuli na njih. Zaštitari su ispratili arbitre s terena, a situacija se samo privremeno smirila. PPD Zagreb odradio je sjajan posao u rukometnoj Ligi prvaka protiv slovenskog Celja. Zagrebaši su slavili s 23:21 i sada samo čekaju pobjedu Vardara u nedjelju protiv Kristianstada za plasman u osminu finala. Ipak, nakon utakmice dogodile su se ružne scene. Slovenci su imali što poručiti bjeloruskim sucima pa je po završetku ogleda nastala gužva kada su svi nasrnuli na njih. Zaštitari su ispratili arbitre s terena, a situacija se samo privremeno smirila. Na medijskoj konferenciji svi su još bili vrućih glava pa se situacija malo rasplamsala. “Mi smo ovdje došli igrati rukomet i bit ću gospodin pa ću se tu zaustaviti”, izjavio je trener Celja, Branko Tamše. Trener slovenske ekipe pokušao je biti pristojan, ali je njegov igrač Kuka Žvižej morao reći što misli. “Ovako nešto nisam doživio u cijeloj karijeri, ovo je loša reklama za rukomet i za Ligu prvaka. U ovoj utakmici bilo je svega, ali rukometa nije bilo”, ljutito je poručio Žvižej. Na to se podigao trener Zagreba, Silvijo Ivandija. “Na meni je da zaštitim svoje igrače. Preporučio bih Slovencima da pogledaju utakmice i objasne što su radili 45 minuta i je li suđenje bilo baš takvo kakvo pričaju. To su gluposti i izmišljotine”, uzvratio je oštro trener Zagreba, dok mu se trener Celje podsmjehivao. “Kako ste vi to dobili Kielece? Super ste igrali ili vam je utakmica bila malo čudna? Molim vas, nepotrebni pravite cirkus”, zagrmio je Ivandija. Spomenimo kako su Celjani od samog početka burno reagirali na suđenje, a neki igrači poput Poteka, htjeli su se i fizički obračunati s njima. Isto tako celjski navijači s tribina Arene uzvkivali su: “Cigani, cigani”. 