AMILCAR HENRIQUEZ (33) defenzivni vezni s 85 nastupa za reprezentaciju Paname i igrač tamošnjeg kluba Arabe Unido, ubijen je na ulici Colone u blizini svoga doma. Svjedoci govore kako su na Amilcara i njegove prijatelje, koji su hodali ulicom, pucali napadači koji su izašli iz crvenog automobila. Henriquez je pogođen s nekoliko metaka, a od posljedica ranjavanja umro je na putu do bolnice. U napadu su ranjeni Josimar Pedro Salvador i Delano Wilson. "U dubokoj tuzi javljamo da je preminuo naš reprezentativac Amilcar Henriquez. Neka Bog čuva tvoju dušu, Mickey", napisao je panamski savez na Twitteru nakon ubojstva nogometaša. Henriquez je u karijeri igrao i za Americu Cali, Real Cartagenu, Independiente Medelin, Atletico Huilu i Santacrucenu.