Futsal Dinamo nastavlja s dovođenjem novih igrača uoči nove sezone. Nakon Kristijana Grbeše, iz Nacionala je stigao i Vedran Matošević. Radi se o standardnom reprezentativcu Hrvatske u futsalu koji će biti veliko pojačanje. "Vedran Matošević je polivalentni 26-godišnji krilni igrač koji je s Nacionalom prošle sezone osvojio naslov prvaka Hrvatske te je bio najbolji strijelac doigravanja sa šest pogodaka", piše Futsal Dinamo o novom igraču. – S većinom igrača Dinama igrao sam u dosadašnjoj karijeri i drago mi je što smo se ponovno okupili pod vodstvom Miće Martića. Vjerujem da ćemo u novoj sezoni, u zajedništvu s našim vjernim navijačima, ostvariti veliki uspjeh – kazao je Matošević. Dinamo će ova pojačanja navijačima predstaviti na Šalati, 10. rujna, kada u Zagreb stižu gosti iz Grčke. Dinamo će, naime, igrati protiv osvajača grčkog kupa Doukasa. – Jako se veselim toj utakmici. Prije dvije godine, za vrijeme prve Šalate, bio sam u Italiji. Pokazivao sam snimke navijanja svojim suigračima u Luparenseu i nisu mogli vjerovati da se takva atmosfera može napraviti na futsal utakmici – zaključio je Matošević 