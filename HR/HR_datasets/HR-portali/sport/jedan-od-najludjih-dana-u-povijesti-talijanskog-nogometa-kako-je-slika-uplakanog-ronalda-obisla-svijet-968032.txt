Screenshot (Youtube)  NA DANAŠNJI DAN prije 15 godina odigrana je jedna od najluđih završnica u povijesti Serie A.  Čak tri kluba mogla su do naslova prvaka u posljednjem kolu. Inter je imao bod prednosti ispred drugoplasiranog Juventusa i dva više od Rome te bi pobjedom u Rimu protiv Lazija osvojio naslov prvaka. Mnogi su još ranije upisali titulu Interu, ali su oni šokantnim domaćim porazom u 30. kolu od Atalante vratili u igru rivale. Juventus je u posljednjem kolu gostovao u Udinama, a Roma kod Juventusovog gradskog rivala Torina. Ipak, svi su bili uvjereni da će Inter postati prvak, posebno jer je dio navijača Lazia tražio od svojih igrača da namjerno izgube kako u ludom raspletu Roma ne bi osvojila naslov.  Nakon samo deset minuta izgledalo je da Inter grabi prema naslovu, prvom nakon 13 godina. Christian Vieri je načeo Lazio, pa je u tim trenucima Juventusu bilo uzalud što je vodio u Udinama golovima Davida Trezegueta i Alessandra Del Piera.  Ubrzo je Karel Poborsky izjednačio rezultat u Rimu pa je Juventus zasjeo na vrh, ali se Inter tamo vratio novim vodstvom i pogotkom Luigija Di Biagia. Međutim, uslijedila je neočekivana katastrofa Intera koji je primio tri pogotka i porazom 4:2 pao čak na treće mjesto, jer je i Roma slavila u Torinu golom Antonija Cassana.    Suze uplakanog i šokiranog Ronalda s klupe obišle su svijet.  "Najteže je što smo bili tako prokleto blizu. Izgleda da će razočaranje biti moj životni partner, to me prati kroz cijelu karijeru. Teško mi je", govorio je u suzama Ronaldo koji je nekoliko mjeseci kasnije otišao u Real Madrid.    Dok su Ronaldo i interovci plakali, navijači Juventusa u Udinama su organizirali ludu proslavu naslova prvaka. Svakog petog svibnja navijači torinskog kluba na društvenim mrežama podsjete rivale na ovaj datum i najluđe osvojen naslov prvaka...   #5Maggio Tweets