Engleski prvoligaš Manchester City platio je prošli tjedan rekordni iznos od 175,000 funti (215,000 američkih dolara) za 13-godišnjeg braniča Finleya Burnsa, člana trećeligaša Southend Uniteda, piše u petak "Times".  Kako list dodaje, ukupan iznos mogao bi narasti i na više od 250,000 funti ako Burns potpiše profesionalni ugovor s Manchester Cityjem. Ni jedan od klubova nije objavio druge pojedinosti o ugovoru ili o plaćenom iznosu.  Ovaj angažman Cityja je nešto što se do sada nije dogodilo i klub je platio 150,000 funti više nego što je obavezan učiniti prema Elite Player Performance Planu (EPPP). Taj plan određuje kompenzaciju koja se daje klubovima ako izgube igrače koji se još školuju. "Za Finleya je bilo zainteresirano četiri ili pet klubova iz Premier League i teško je zadržati dječaka kada se nešto takvo dogodi", kazao je voditelj mladih u Southendu Ricky Duncan. City je i ranije plaćao velike iznose za mlade igrače, 2013. je potrošio 200,000 funti na mladog Španjolca Brahima Diaza te 500,000 funti za Jadona Sanchoa 2015. godine. Obojica su tada imala 14 godina.