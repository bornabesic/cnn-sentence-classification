Svi znaju da imaju love koliko im volja, znaju i da ne štede na plaćama i da njihovim zvijezdama apsolutno ništa ne nedostaje, no bez obzira i na to u Realu su velikodušni prema svojim igračima i kada osvajaju trofeje slijedi im dodatna nagrada. Tako će, obrane li naslov u Ligi prvaka za dva dana, svaki nogometaš Real Madrida inkasirati dodatnih milijun i pol eura pa ispada da će na dodatne bonuse za Luku Modrića, Matea Kovačića i ekipu potrošiti ogromnih 80 milijuna eura. Premije su dogovorene odavno, a dogovarali su ih Realovi senatori na čelu s kapetanom Sergijom Ramosom s predsjednikom Florentinom Perezom. No u svemu tome postojala je jedna 'caka'. Igrači Reala bili su toliko sigurni u sebe da su predsjedniku predložili da im isplati bonuse samo ako vežu europski i španjolski naslov. A kako su prvenstvo već osvojili sada ih samo 90 minuta dijeli od bogate nagrade. Utakmica u Cardiffu na rasporedu je u subotu u 20.45 i oko dva sata kasnije znat ćemo jesu li Ronaldo, Luka i ostali bogatiji za desetak milijuna kuna. No, prvo treba pobijediti Juventusove ratnike, Mandžu, Buffona, Dybalu, Higuaina... A, priznat ćete, to i nije tako jednostavno.