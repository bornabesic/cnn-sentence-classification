Nakon sastanka na kojem su sudjelovali predsjednik Hrvatskog teniskog saveza (HTS) Franjo Luković, izbornik Željko Krajan i Borna Ćorić izglađeni su svi nesporazumi i mladi tenisač se vraća u reprezentaciju. Ćorić je još početkom ovoga tjedan najavio mogućnost povratka u Davis kup reprezentaciju, a sada je stigla i službena potvrda ih HTS-a. - Izraženo je razumijevanje za Bornino nezadovoljstvo zbog izostavljanja iz momčadi u prošlogodišnjem finalu, ali i obostrana želja da u daljnjim nastupima naše reprezentacije Borna Ćorić da svoj doprinos, onako kako je to omogućilo dolazak do finala Davisova kupa u 2016. godini. Očekujemo stoga da ćemo u rujanskom susretu s Kolumbijom osigurati ostanak u Svjetskoj skupini Davisova kupa te dodatno ojačani iskustvima iz 2016., uz malo sportske sreće, već iduće godine ponovno aspirirati na osvajanje trofeja u tom natjecanju - poručio je predsjednik HTS-a. Ćorić je prije nekoliko dana najavio mogućnost povratka u nacionalnu vrstu kazavši kako bi volio igrati za hrvatsku reprezentaciju. 