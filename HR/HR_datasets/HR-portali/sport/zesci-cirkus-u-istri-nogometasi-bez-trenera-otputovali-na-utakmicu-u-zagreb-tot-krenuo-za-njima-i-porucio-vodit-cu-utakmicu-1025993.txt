Totu su kazali da u zadnjim utakmicama prvenstva da veću šansu mladim igračima, a Tot je igračima na sastanku rekao da se s time ne slaže... Trener Istre, Marijo Tot, odradio je u utorak najavu utakmice s Dinamom, a već poslijepodne je saznao da su igrači u upravi kluba odnijeli 22 potpisa kojim mu iskazuju nepovjernje. Prema tvdranjama Sportskih novosti, igračima je zasmetalo što se uprava počela miješati u selekciju momčadi. Totu su kazali da u zadnjim utakmicama prvenstva da veću šansu mladim igračima, a Tot je igračima na sastanku rekao da se s time ne slaže i tada je navodno rekao igračima da odlazi, da bi nakon večernjeg sastanka s upravom, igračima rekao da je reagriao naglo i promijenio je mišljenje. Do tada je atmosfera u momčadi bila dobra, ali Tot je počeo gurati mlađe igrače u početni sastav i prozvao je neke ‘starije’ igrače za loše rezultate. Tada je prekipjelo vrataru Vanji Iveši koji je navodno svašta izgovorio predsjedniku Michaelu Gloveru i suradnicima na sastanku u ponedjeljak zbog nezadovoljstva Totovim odlukama. Klub je potom Ivešu suspendirao i on se nije našao na popisu putnika za Maksimir, a njegovi suigrači nakon toga iskazali su nepovjerenje Totu. Momčad je potom u utorak krenula u Zagreb bez Tota, a Tot je sam krenuo iz Pule prema Maksimiru. “Idem u Zagreb razgovarati s momčadi da vidimo u čemu je taj prijepor. Bombastične vijesti koje se šire nemaju temelja. Kakvi fizički sukobi, sve su to gluposti. Igrači imaju pravo na svoje mišljenje i oni su ga iznijeli. Razgovarat ćemo o tome u Zagrebu i što se mene tiče, vodit ću momčad protiv Dinama. Nisam išao autobusom s igračima jer sam čekao da se sastanem s Gloverom”, izjavio je Tot za SN. “Svi mi moramo profesionalno odraditi sezonu do kraja, odnosno iduća tri kola i deset dana. Tada će se podvući crta. Ovog proljeća mi smo ostvarili zacrtane ciljeve kluba, a nedavno sam s klubom produžio ugovor na dvije godine, što je potvrda tog ostvarenja. Iznenađen? Jesam, mnogim stvarima sam iznenađen što se događaju, ali o tome ću govoriti nakon prvenstva”, naglasio je Tot.