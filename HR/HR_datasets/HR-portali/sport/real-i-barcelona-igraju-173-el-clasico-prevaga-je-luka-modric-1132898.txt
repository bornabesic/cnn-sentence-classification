Trener Splita Vjekoslav Lokica (51) kaže kako od malih nogu simpatizira Real Madrid, ‘još od Camachova doba’... – Dojam je da Barcelona polagano gubi dominaciju, da nije više onako uvjerljiva. Pripisujem to zasićenju njezinih igrača, silnim trofejima, premda je još ne bih otpisao iz utrke za naslov prvaka. Daleko je još kraj prvenstva, preokret je još moguć – kaže Lokica. ‘Nije se bojao potući’ – Real mi je danas još draži zbog Modrića i Kovačića. Pamtim Luku još kao tinejdžera, kada je iz Zrinskog prešao u Inter. Bio sam trener Šibenika kada smo se sastali na turniru u Vinjanima. Taj krhki i sitni dečko maestralno je vodio igru, ne libeći se čvrstih ulazak u duele. Nije se bojao ‘potući’ – prisjetio se Lokica. Trener Slavena Belupa Željko Kopić (39) ovako vidi odnos snaga. – Real Madrid je bolji, s posebnim naglaskom na stabilniji i uvjerljiviji vezni red, u kojemu su nositelji Modrić i Kovačić. Real ima bolju organizaciju igre, veću stabilnost i raznovrsnost. Neymar, Messi i Suarez svojom klasom odskaču od ostatka momčadi Barce, dok je Real izbalansiraniji po linijama, a također ima vrhunske individualce – naglašava Kopić. Prekinut dotok benzina I trener Lokomotive Mario Tokić (41) daje prednost lideru Primere. – Real je ozbiljniji, konkretniji, uigraniji. Očito ima odličnu kemiju u momčadi, Zidane je to zaista vrhunski posložio, što treneru nije lagano kada ima toliki broj velikih zvijezda na okupu – kaže Tokić. Tko je prevaga u Clasicu? – Prevaga je – Modrić! Barcelona je već ranije izgubila Xavija, a donedavno je bio ozlijeđen i mozak igre Iniesta, što se pokazuje kao nenadoknadiv hendikep. Kada nema Inieste, fantastičnom napadačkom trojcu kao da je prekinut dotok benzina. Luka pak poput kompjutora vodi igru Reala; ubrza kada treba ubrzati, usporava kada treba usporiti, sve radi nepogrešivo i zato je ključni igrač.Tokić upozorava na jedan detalj iz Barcine igre – Suareza. – Takvoga napadača, prgavoga, drskoga, neustrašivoga, poželio bi svaki trener, i on je u prošloj sezoni bio nezaustavljiv. Međutim, i kod njega je uočljiv lagani pad. Očito su ga suparnički treneri dobro analizirali i počeli duplirati... Trener Intera Samir Toplak (46) još je jedan poklonik Reala, od dječačke dobi. – No, gledajući iz perspektive struke, bliži mi je Barcelonin stil igre. Volim posjed lopte, jer što dulje kontroliraš loptu, smanjuješ mogućnost da te suparnik ugrozi. Međutim, posjed ti ništa ne znači ako pritom nisi efikasan – kaže Toplak i dodaje: – Iako je Real u ovom trenutku u psihološkoj pa i solidnoj bodovnoj prednosti, u Clasicu nema izrazitoga favorita. Koga biste radije imali u momčadi, Modrića ili Rakitića? – Modrića. Trener Osijeka Zoran Zekić (42) divi se Barcinom trojcu, ali ipak više vjeruje Real Madridu. – Suradnja Messija, Suareza i Neymara nešto je najljepše što je nogomet ikad ponudio. Divim se lakoći njihove igre, oni istinski uživaju u nogometu – kaže Zekić, a onda potencira Realovu snagu: – Sjajno se otvaraju iz faze obrane, u svakom trenutku imaju širinu i dubinu, jako su okomiti, a ono što me najviše fascinira njihov je reposjed na 30-35 metara od gola. To je za udžbenike. Kovačić ima novu dimenziju? – Drago mi je da pokazuje svu svoju veličinu, i sjajno je za hrvatski nogomet da imamo dvojicu tako važnih igrača u prvih 11 najvećega svjetskoga kluba. Mateo više nije izraziti individualac, nego se podredio momčadi.  Sada igra pozicijski, pametnije, okomitije... Lionel Messi negdje se zamjerio lopti u Clasicima, nanizavši čak četiri utakmice bez pogotka najvećemu suparniku. I nema važnije utakmice od ove za prekid golgeterske suše, budući da samo pobjeda Barceloni jamči ravnopravnu utrku s Real Madridom, koji ima šest bodova više nakon 13 odigranih kola u Primeri (33-27). Od Messijeva hat-tricka protiv Real Madrida u ožujku 2014. godine, Cristiano Ronaldo postigao je tri pogotka u Clasicima smanjivši tako zaostatak za Argentincem po broju pogodaka u Clasicima. Messi je postigao 21 pogodak u 32 nastupa, a Ronaldo 16 u 25 nastupa. No, Ronaldu jako leži Nou Camp na kojemu je postigao čak 10 pogodaka u 12 utakmica, ili pet u posljednjih pet nastupa. Po broju pogodaka u Clasicima ispred Ronalda je, osim Messija, još jedan Argentinac – pokojna legenda Reala Alfredo di Stefano s 18 pogodaka. 