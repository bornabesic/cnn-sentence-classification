Ni nakon prospavanih nekoliko noći, sad već bivši Cibonin šef Aleksandar Petrović ne miri se s odlukom klupskih direktora da se usred sezone proda najbolji igrač i da se spusti ljestvica natjecateljskih ambicija. – Nije mi bilo lako donijeti odluku o ostavci jer sam dvije i pol godine volontirao mučeći se oko opstanka kluba. Nažalost, ljude u klubu, uključujući i direktora, uhvatila je panika i ja sam nadglasan. Žao mi je zbog Žižića O svojoj ostavci nije se konzultirao s gradonačelnikom Bandićem na čiji se nagovor i prihvatio vođenja kluba. – Nisam ga zvao jer sam sve odluke donosio autonomno, pa tako i ovu. Što će biti s Cibonom ako Bandić ne ostane gradonačelnik? – Cibona neće propasti, jedino će se zbog predstečajne nagodbe promijeniti koncept i ona će postati razvojni klub, sve do dolaska privatnog kapitala. Poznato je da je Aco svaku Ciboninu utakmicu teško proživljavao pa mu je tako teško pao i raspad sustava u Baru, “minus 35” protiv Mornara. Stoga bi mnogi Cibonini navijači od Žižićeva srpskog menadžera Miška Ražnatovića htjeli čuti zašto je Ante morao otići baš nekoliko dana prije sutrašnjeg derbija s beogradskim Partizanom. – Nakon što smo kao klub odluku morali donijeti u 10 minuta, u velikom cajtnotu, Ražnatović to vrlo lako može prebaciti na Darüşşafaku, odnosno na to da su oni željeli da on zaigra već u petak protiv Barcelone. No držim da bi to bilo suludo objašnjenje jer za to nema izgleda. Cibona neće tako brzo dobiti svoj novac, a s time ni Žižić svoje izlazno pismo. Premda je po nama on već sada bolji igrač od konkurenata na centarskoj poziciji, neki analitičari skeptični su po pitanju Žižićeve minutaže u konkurenciji centara poput Erdena, Slaughtera i Savasa. – Mali je kompetitivan, a Darüşşafaka ima 3-4 igrača koji stvaraju višak i on u tome može biti jako upotrebljiv. Ne mislim da će po utakmici primati 15 lopti da ih realizira iz igre leđima košu, no on može zabijati iz igre dva na dva i tranzicije jer dobro trči. Petrovića pak zabrinjava nešto drugo. – Odlazi u grad u kojem svakih mjesec dana eksplodira neka bomba. No očigledno su ga brat Andrija i menadžer Miško uvjerili da je to za njega dobra priprema za odlazak u NBA ligu već sljedećeg ljeta. Vrijeme će pokazati je li to doista tako, a meni se čini da će on ostati u Europi još dvije godine. A to bi mogao učiniti ne samo zbog toga što bi tada, tri godine poslije drafta, mogao pregovarati o puno unosnijim NBA ugovoru no što bi ga dobio kao 23. pick s drafta, već bi i Euroliga za njega mogla biti motiv ostanka. S odlaskom sa svih dužnosti u Ciboni Aco polako stječe uvjete za izbornika o kojima se šuškalo. Proširila se priča da mu je bilo rečeno da može biti izbornik ako da ostavku na sve druge dužnosti u košarci. Ne bih se odrekao Cibone – To nije meni postavljeno kao imperativ niti ja imam ikakva jamstva da ću biti izbornik. A i da mi je netko još nedavno takvo što predložio, ja se Cibone ne bih odrekao zbog toga. Nakon Acine ostavke moglo se čuti i komentare da je iskoristio ovu situaciju da se povuče iz kluba koji sponzorski nije uspio oplemeniti. – To apsolutno nije razlog mog odlaska. Uostalom, dvojica ljudi koji su u izravnim pregovorima s potencijalnim glavnim sponzorom i dalje su u klubu. Oni to rade već šest mjeseci i oni će to dovesti do kraja. Na moju žalost, i oni su procijenili da su nam financijski motivi važniji od sportskih, a ja držim da nam ne mogu financije biti jedini i isključivi motiv vođenja kluba. A kako je s Acinim osobnim financijama? Osim što je dvije i pol godine volontirao, znalo se dogoditi da gasi neke klupske požare svojim novcem, odnosno posudbama klubu. – Čekat ću bolja vremena. Nije to nešto što će se otvoriti kao pitanje danas ili sutra. 