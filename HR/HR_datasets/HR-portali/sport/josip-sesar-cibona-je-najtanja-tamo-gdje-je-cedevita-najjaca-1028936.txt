Košarkaši Cedevite i Cibone večeras će u dvorani II. Doma sportova (19 sati) odmjeriti znanje u trećem kolu užurbanog rasporeda ABA lige. Cedevita je velik favorit, premda je Cibona u dvije statistike ABA lige ispred kluba koji je ponikao u Botincu. Cibona ima jedan osvojeni naslov (2014.) i prva je po osvojenim bodovima u povijesti ABA lige. U 350 odigranih utakmica "vukovi" su osvojili 564 boda, dok je Cedevita na 15. mjestu sa 216 osvojenih bodova, ali iz 134 utakmice. I dalje bez Fishera - Gledajući prva dva kola, Cibona ima velikih problema na poziciji organizatora igre. A tu je Cedevita upravo najjača jer imaju Nemanju Gordića koji je, smatram, bio najbolji njihov igrač u prošloj sezoni, a imaju i sjajnog Amerikanca igrača Jacoba Pullena koji je usto i sjajni scorer. Cibona još čeka da se oporavi Corey Fisher. Vidim da trener Rimac na toj poziciji koristi Mavru i Krušlina - rekao je Josip Sesar, trener Gorice i sukomentator ABA lige na Arena sportu. Može li Cibona uopće večeras ičim iznenaditi Cedevitu? - Objektivno, Cedevita je favorit ne samo u utakmici već i cijele lige. Mislim da će o naslovu odlučivati Crvena zvezda, Budućnost i Cedevita. Cibona više pripada skupini klubova koje će biti negdje oko sredine, zajedno sa Mega Leksom i Krkom. Opet, ne treba zanemariti činjenicu da se u gradskom derbiju ovih dvaju sastavu uvijek može dogoditi iznenađenje. Mislim da su igrači Cedevite svjesni da neće biti lako jer se uvijek muče protiv Cibone. Šteta što se ove sezone nije igrao kup - Dražena Petrovića na kojem bismo vidjeli kako dišu ove dvije momčadi. No, dobro, pričekat ćemo do večeras - istaknuo je Sesar. Je li uopće na nekoj poziciji Cibona jača od Cedevite? - Teško je to reći. Tko će nakon dvije utakmice procijeniti je li White bolji od Rozića li obrnuto. Činjenica je da u košarci pobjeđuje momčad koja ima bolje igrače na poziciji jedan i četiri, a to je u ovom trenutku Cedevita - istaknuo je Sesar. Revija mladih igrača Gledatelji će večeras vidjeti i velik broj mladih, kvalitetnih igrača. U Ciboni su Nik Slavica (18 godina), Dominik Mavra (21), Ante Žižić (18), a u Cedeviti Karlo Žganec (20, Džanan Musa (16), Lovro Mazalin (18), Marko Arapović (19). - Dobro, Cedevita je trenutačno posve koncentrirana na rezultat u ABA ligi pa igra s provjerenim igračima. No, kada počne Euroliga, onda će njihov trener Mršić morati malo poštedjeti neke igrače pa će ovi mlađi u ABA ligi dobivati veću priliku - kaže Sesar. Čini mi se da Musa ove sezone neće dobiti puno prilika, a riječ je o MVP igraču Europskog prvenstva do 16 godina na kojem je njegova Bosna i Hercegovina osvojila zlatnu medalju. - I ja mislim da neće imati 10 do 15 minuta po utakmici, što bi bilo u redu za mladog igrača. Možda je trebao dobiti veću minutažu na posudbi u A-1 ligi. No, kad smo već kod mladih igrača, ove sezone će ih biti jako puno, ne samo u Ciboni i Cedeviti već i u cijeloj ligi - zaključio je Josip Sesar. Danas još igraju: Zadar - Crvena zvezda, Tajfun - Krka, i Partizan - MZT.