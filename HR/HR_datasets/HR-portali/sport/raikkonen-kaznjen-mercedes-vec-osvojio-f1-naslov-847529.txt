Foto: Hina PILOT Ferrarija Finac Kimi Raikkonen je zbog sudara sa sunarodnjakom Valtterijem Bottasom u posljednjem krugu Velike Nagrade Rusije kažnjen sa 30 sekundi čime je s petog pao na osmo mjesto u poretku utrke.  Pilot Ferrarija je zadnjem krugu pokušao napasti sunarodnjaka i vozača Williams-Mercedesa, ali su se dodirnuli pa je deblji kraj izvukao Bottas čiji je bolid završio pokraj ograde. Kimijev bolid je također bio oštećen, ali je stigao do cilja osvojivši peto mjesto. Vodstvo utrke je procijenilo kako je Raikkonen kriv za udes zbog čega je zaradio kaznu od 30 sekundi.  Raikkonen je padom na osmo mjesto izgubio šest bodova zadržavši četvrtu poziciju u ukupnom poretku svjetskog prvenstva, međutim Ferrari je ostao bez izgleda za osvajanje konstruktorskog naslova kojeg je osigurao Mercedes. Četiri utrke prije kraja sezone Mercedes ima nedostižnih 531 bod, Ferrari je drugi sa 359 bodova, a treću poziciju drži Williams-Mercedes sa 220 bodova. Zanimljivo, Mercedes je i prošle godine osigurao konstruktorski naslov u Sočiju.  Pobjedu u Sočiju izborio je aktualni svjetski prvak Britanac Lewis Hamilton ispred ispred Vettela i Meksikanca Sergia Pereza. Hamilton vodi u ukupnom poretku sa 302 boda, Vettel je na drugom mjestu sa 236 bodova, dok je treći Rosberg sa 229 bodova.