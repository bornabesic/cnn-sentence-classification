Sud za sportsku arbitražu (CAS) smanjio je kaznu ruskoj tenisačici Mariji Šarapovoj s dvije godine na 15 mjeseci. Prema odluci na koju više nema žalbe, Šarapovi kazna istječe 26. travnja sljedeće godine i od tada smije igrati na Touru. Međunarodna teniska federacija (ITF) u lipnju je kaznila Šarapovu dvogodišnjom zabranom nastupa, zbog toga što je koristila nedopušteno stimulativno sredstvo Meldonij, koji se od početka ove godine našao na popisu zabranjenih sredstava. Ruska tenisačica priznala je uzimanje Meldonija, a pravdala se kako nije znala da je na 'crnoj listi', no ITF nije imao milosti. Šarapova se žalila i tražila smanjenje ili poništenje kazne. CAS je djelomično odlučio u njezinu korist i lijepa Ruskinja može se pripremati za povratak na teniske terene. - Naučila sam puno iz ovoga, nadam se da je nešto naučio i ITF. CAS je objavio da se u mnogo stvari ne slaže sa zaključcima ITF-ove komisije. U startu sam priznala da nisam znala kako je Meldonij završio na listi zabranjenih supstanci, a uzimam ga 10 godina. Naučila sam i da ostali nacionalni savezi upozoravaju svoje sportaše o takvim stvarima. Sad kad je ovo gotovo, nadam se da više niti jedan tenisač neće morati prolaziti ovo što sam ja prošla - objavila je Šarapova. Meldonij kao lijek koriste ljudi koji imaju teškoća s dijabetesom i srčanim tegobama. Legalan je u Rusiji, Latviji, Ukrajini, Moldaviji, Bjelorusiji, Azerbajdžanu, Armeniji i nekim drugim zemljama, ali nema odobrenje američke agencije za hranu i lijekove FDA za upotrebu u SAD-u. Svjetska antidopinška agencija WADA otkrila je 'dokaze da neki sportaši koriste lijek kako bi povećali svoje performanse'. 