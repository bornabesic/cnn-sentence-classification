Foto: NK Rijeka  "MI IMAMO Miška šefa svog! Liga prvaka, Liga prvaka!", vikali su igrači Rijeke dok su u svečanoj loži Rujevice slavili povijesni naslov prvaka. Pod njima, na travnjaku, odvila se scena za pamćenje. Tisuće navijača ležali su na travnjaku u potpunom transu. Skandirali su, grlili se, čupali majice jedni drugima. >>> POGLEDAJTE KADROVE ZA POVIJEST: OVO JE PRIZOR ZA NAJEŽITI SE!  Igrači su nam govorili da nikada prije nisu nastupali za ovako složnu momčad. Honorirali su trenera Matjaža Keka, ali Miško - predsjednik Damir Mišković, dobio je jaču, glasniju zahvalu. "Ovo je najviše što smo mogli vratiti Damiru i njegovoj obitelji", zahvalio se i Kek, odmah na početku slavljeničke press konferencije. Mišković sinoć nije bio na Rujevici. Nije vidio kako je Rijeka sinoć eksplodirala, nije doživio Rujevicu u transu. Pokušavali smo ga dobiti cijelu noć, no s druge strane bio je muk. Kada je upalio mobitel, kolegi iz Novog lista poslao je seriju poruka koje otkrivaju kako je predsjednik proživljavao najveću Rijekinu večer.  Nemojte me buditi, ja još uvijek sanjam! Hvala Riječanima, ponosni smo što smo Riječani i ostanimo takvi kakvi jesmo! Rijeka iznad svih, Rijeka i riječki način života! Zajedno smo Rijeka i napravili smo da je Rijeka cijela Hrvatska! Odajem priznanje Deanu, stručnom stožeru, Srećku, Manceu i, naravno, Keku! Moje najveće priznanje odajem svojoj obitelji: Snježani, Matei i Ani... I naš pas Sophie je zaslužan, hahaha Vjerovali smo u sebe, a ja sam vjerovao u sve nas, u navijače, u sve u klubu i u vas iz Novog lista! Hvala svima! To je Rijeka, to smo mi! Danas je za mene velik dan, kćeri su diplomirale, a Rijeka postala prvak!