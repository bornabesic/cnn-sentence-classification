Foto: Guliver Image/Getty Images NOVINAR portala These Football Times Colin Millar u nedavnom članku donosi priču o pobjedama jednog od najuspješnijih sportskih direktora u nogometnom klubu Sevilla.U nastavku prenosimo dijelove njegova članka. "Ramón Rodríguez Verdejo, poznatiji kao Monchi, 8. travnja oprostio se od Seville, kluba u kojem je proveo gotovo trideset godina, prije utakmice s klubom Deportivo la Coruña na stadionu Ramón Sánchez Pizjuán. Događaj je bio dirljiv, a Monchiju, okruženom obitelji, potekle su suze. Doimao se skromno, iako je upravo on zaslužan za to što je klub u posljednjih deset godina osvojio pet trofeja, dok je ranije, u 110 godina postojanja, uspio osvojiti samo četiri".  Od zamjene do čelnika "Prije nego je sedamnaest godina radio kao sportski direktor, deset je godina igrao nogomet kao rezervni golman.  Igrao je uz Diega Maradonu, Diega Simeonea, Davora Šukera, Tonija Polstera, Ivána Zamoranea i Bebeta te pod 13 različitih menadžera. U klubu je samo on bio konstanta. Otišao je u mirovinu sa samo trideset godina, nakon nezamjetnih igračkih uspjeha. Odlučio se usredotočiti na dugoročnu karijeru, pa je jedno vrijeme studirao pravo. Za to je vrijeme Sevilla pala na dno. Klub je Monchija imenovao direktorom kao mjeru štednje i to je prošlo nezamijećeno, kao i njegova dotadašnja karijera. Zadatak mu je bio razviti sustav mladih igrača i uvesti politiku traženja novih igrača unutar i izvan Španjolske. Vodio se geslom 'Kupuj jeftino, prodaj skupo', pa je igrače koje je klub ukupno platio 49 milijuna američkih dolara, u transferima prodao za 295 milijuna američkih dolara, uključujući i Ivana Rakitića. Ključna je značajka njegove radne metode praktičnost, pa se odlučio na kratkoročne transfere Fernanda Llorentea i Jorgea Sampaolija, što inače odudara od njegova pristupanja transferima, jer je vjerovao da će taj postupak imati dobar trenutni učinak, koji nadilazi moguće rizike". Sevilla danas "Sevilla je jedna od najproduktivnijih akademija za mlade u Španjolskoj, a mreža s više od 700 skauta pokazuje koliko je taj klub postao moderan i napredan pod Monchijevim vodstvom. Fleksibilni su, praktični i održivi. Od početka 2000-ih do danas, nakon vraćanja u La Ligu, 16 puta zaredom našli su se u gornjoj polovici u završnici. Osvojili su pet kruna Europske lige, dva španjolska kupa, 2007. godine španjolski superkup i 2006. godine UEFA-in superkup. Njegov odlazak zasigurno brine Seviljane, ali njegovi nasljednici nastavljaju raditi u sustavu koji je on stvorio, pa je ovo možda i početak novih dinastija", zaključuje Millar.