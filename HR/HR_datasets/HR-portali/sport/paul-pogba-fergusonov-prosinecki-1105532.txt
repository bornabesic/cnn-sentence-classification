Najbolji griješe, donose katastrofalne procjene koje će ih obilježiti i pratiti dok su živi. Najbolji primjer iz našeg dvorišta je Ćiro Blažević koji je 1986. Roberta Prosinečkog “protjerao” iz Maksimira uz poruku da će pojesti trenersku diplomu ako Prosinečki postane igrač. Epilog je poznat – Žuti je utočište našao u Crvenoj zvezdi, godinu dana kasnije proglašen je najboljim mladim nogometašem svijeta, s beogradskim crveno-bijelima 1991. osvojio je Kup prvaka, igrao za Real i Barcelonu... Fergie nije volio Raiolu Svoga Prosinečkog imaju mnogi veliki treneri, pa i sir Alex Ferguson. Čak i najtrofejniji nogometni stručnjak u povijesti, čovjek koji je stvorio veliki Manchester United, imao je promašaja. A jedan od njih skupo će koštati momčad s Old Trafforda. Paul Pogba, koji je prije samo četiri godine napustio Manchester United i završio u Juventusu bez ijednog centa odštete, vraća se “kući”, i to kao najskuplji nogometaš u povijesti. Fergusonova stara pogreška koštat će klub nevjerojatnih 116 milijuna eura, odnosno ukupno 229 milijuna kada se na iznos transfera doda porez koji će United platiti, provizija Pogbinu menadžeru i 12 milijuna eura plaće koliko će primati po sezoni. Ferguson Pogbi, za razliku od Blaževića Prosinečkom, nije pokazao vrata, ali nije učinio ni previše da ga zadrži. Istina, planirao ga je postupno integrirati u najbolju momčad Manchester Uniteda, u sezoni 2011./2012. tada 19-godišnjem talentu u sedam je navrata davao mizernu minutažu. Ali previše ga je držao u “kavezu” i on mu je prvom prilikom pobjegao. Kasnije je sir Alex u autobiografiji pokušao oprati ruke i za sve je okrivio kontroverznog menadžera Mina Raiolu koji je u to doba počeo skrbiti o Pogbinoj karijeri. “Postoje dva nogometna menadžera koje ne volim, a Raiola je jedan od njih”, napisao je Fergie u svojoj autobiografiji pa nastavio: “Ne vjerujem mu od trenutka kada smo se upoznali. Imali smo trogodišnji ugovor s Pogbom i opciju za produžetak. Ipak, Raiola se odjednom pojavio i sve se pretvorilo u fijasko. On i ja smo kao ulje i voda”, otkrio je Fergie. Problem je bio u plaći, Raiola je potpisivanje novog ugovora uvjetovao godišnjim primanjima od milijun eura, na što Ferguson nije bio spreman pristati. Bila je to stvar principa, želio je poručiti Pogbi kako u toj dobi više treba razmišljati o nogometu nego o novcu. Četiri godine kasnije, Manchester United skupo plaća cijenu sir Alexovih principa. Uglavnom, u ljeto 2012. Juventus je “oteo” Pogbu. Brbljavi Raiola slomio je obitelj mladog igrača i uvjerio je da je nova selidba pravi izbor, a njega je usmjerio prema Juventusu, koji je bez ikakve odštete dobio “novog Vieiru” za kojeg mu nije bio problem dati milijun eura godišnje. Naravno i Raiola je imao koristi, dobio je 1,9 milijuna eura bonusa za posao. – Razočaran sam, nije pokazao nimalo poštovanja prema klubu – kazao je Ferguson nakon što je Pogba pokupio stvari. Posljednje mjesece u velikom klubu neće pamtiti po lijepom, jer Ferguson ga je uglavnom ignorirao. Za godinu skočio 600 posto – Ferguson ga je kažnjavao. Paul je bio usamljen, znao je i plakati u Fergusonovu uredu zbog načina na koji je tretiran – ispričala je Pogbina majka Yeo Moriba. Bio je to već treći Pogbin “čudan” transfer u kratkom vremenu, mnogi su tada komentirali da je Man. United sustigla pravda jer je Le Havre 2009. optužio slavni klub s Old Trafforda za “krađu” Paula Pogbe koji je bio vezan stipendijskim ugovorom uz francuski klub, a nakon njegova isteka morao je potpisati i profesionalni. Skandal je došao i do Fife, a predsjednik Le Havrea Jean-Pierre Louvel je bjesnio. Tvrdio je da je United kupio Pogbinu obitelj kućom i s 87.000 eura. Slučaj je završio na arbitraži, skončan je tako da su se klubovi dogovorili, a iz Manchestera platili odštetu koja je do danas ostala tajna. Istodobno, dok je trajao spor Le Havrea i Uniteda, iz Pariza se oglasio amaterski klub Torcy koji je Le Havre također optužio za “krađu” Pogbe u ljeto 2007.! Antonio Conte nije ponovio Fergusonovu pogrešku, mladog Pogbu odmah je bacio u vatru, uz bok Vidalu i Pirlu, a vrijednost francuskom nogometašu u samo godinu dana skočila je za čak 600 posto! U Juventusu je u četiri godine osvojio četiri puta Serie A, dva puta kup, zadužio mitsku desetku... Na Old Traffordu su pokušali ispraviti propušteno, Louis van Gaal je i 2014. i 2015. pokušao ispraviti Fergusonov kiks i nije mu uspjelo. Pogreška je na naplatu stigla Mourinhu koji će dobiti najskupljeg nogometaša u povijesti. A Raiola? Njegova provizija od Pogbinog transfera iznosit će 25 milijuna eura, a dobio je i zadovoljštinu: potvrdu kako ipak nije klaun kojeg su ismijali kada je prije tri godine rekao da će Pogba biti skuplji i od Ronalda. 