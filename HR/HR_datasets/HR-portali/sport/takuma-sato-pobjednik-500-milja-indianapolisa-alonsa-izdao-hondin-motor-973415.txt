Foto: Getty Image/Guliver Image TAKUMA SATO pobjednik je 101. izdanja 500 milja Indianapolisa, a Fernando Alonso odustao je u svom prvom nastupu na Indyju 500 kada mu je 21 krug prije kraja utrke otkazao Hondin motor u trenucima kad se Španjolac probijao prema vrhu poretka.  Sato je u prvoj fazi utrke bio blizu vrha poretka, ali kasnije pada do 17. mjesta. Ipak, vozač Andretti Autosporta i Alonsov momčadski kolega je uspio pronaći put do pobjede i pet krugova prije kraja prestići trostrukog pobjednika Indyja 500 Castronevesa i zadržati vodstvo do kraja utrke.  Alonso je bio sjajan i vodio u raznim fazama utrke, a tridesetak krugova prije kraja krenuo je u proboj sa donjega ruba najboljih deset. U trenucima dok je bio sedmi, u 178 od 200 krugova, Alonsu je bez ikakve najave otkazao Hondin motor, 41 krug nakon što je Hondin motor otkazao i njegovom momčadskom kolegi Hunter-Reayju.  Španjolac je nakon svoga nastupa izjavio da je zadovoljan svojim nastupom i zahvalio se svim navijačima, momčadi, IndyCaru i stazi Indianapolis na dobrodošlici, a rekao je i da mu je ovo bilo jedno od najboljih iskustava u karijeri.  U uzbudljivoj završnici deset krugova prije kraja vodio je bivši F1 vozač Marussije Max Chilton, šest krugova vodstvo preuzima trostruki pobjednik Castroneves, a pet krugova prije kraja vodstvo preuzima još jedan bivši F1 vozač Takuma Sato koji je zadržao vodeću poziciju do kraja utrke.  Sato je pobijedio pet godina nakon što je 2012. izgubio završnicu utrke u borbi s Dar  Utrku je obilježila i strašna nesreća bez posljedica po vozače kada je Scott Dixon naletio na Jaya Howarda koji je izgubio kontrolu i udario u zid ispred njega.  Dixon je nakon nalijetanja na Howarda udario u zaštitnu ogradu i oštetio zaštitnu ogradu, a utrka je smjesta prekinuta. U tom trenutku vodeći je bio Fernando Alonso koji je ukupno vodio 26 krugova u svom prvom nastupu.  Sato je slavio s 0.2011 sekundi prednosti ispred Castronevesa, a Ed Jones bio je treći u svom prvom nastupu na Indyju 500.  Bila je ovo treća pobjeda na Indyju 500 za vozače Andretti Autosporta u posljednje četiri godine. Alonso: Definitivno ću se vratiti Fernando Alonso nije bio toliko razočara i kaže da će se definitivno vratiti na ovu legendarnu utrku i ponovno ju pokušati osvojiti.  Španjolac je rekao da definitivno ne odustaje od ovoga izazova koji je, uz 24h Le Mansa i VN Monaka, dio trostruke krune motorsporta.  "Definitivno, da", rekao je Alonso kad su ga pitali hoće li se vratiti na Indy 500.  "Ako se vratim, barem znam kako sve ide. Neće biti prvi put da sudjelujem u ponovnom startu, ulazim u boks i takve stvari. Zato će mi donekle biti lakše, ta prilagodba. Vidjet ćemo što će biti idućih godina. Moram nastaviti loviti ovaj izazov jer pobjedu na Indyju 500 još nisam ostvario".  Alonso je jurnjavu ovalom prosječnom brzinom od 370 km/h opisao fantastičnim iskustvom, jednim od najboljih u karijeri.  "Razočaran sam jer nisam završio utrku jer je to uvijek cilj, ali bilo je to sjajno iskustvo, posljednja dva tjedna. Došao sam ovdje dokazati se i izazvati sam sebe. Znam da mogu biti brz kao bilo tko u F1 bolidu, ali nisam znao mogu li to ponoviti u IndyCaru".  "Bilo je lijepo biti konkurentan i voditi Indy 500. Da je utrka bila bez incidenata, Ryan, Alexander i ja bili bismo pola kruga ispred svih, ali to je priroda ove utrke. Čak i s nekoliko nesretnih trenutaka (prekidi i žute zastave) bili smo u igri. Mislim da sam imao još nešto u džepu prije nego mi je otkazao motor".