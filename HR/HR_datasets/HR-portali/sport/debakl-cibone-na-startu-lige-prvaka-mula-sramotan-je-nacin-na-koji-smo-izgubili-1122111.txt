Na startu natjecanja u kojem su čelnici Cibone tako silno željeli sudjelovati, njihovi košarkaši vrlo loše su se proveli. U prvom nastupu u novoformiranoj Fibinoj Ligi prvaka vukovi su na svom parketu doživjeli težak poraz, pomalo i sramotan gledano iz perspektive negdašnjeg europskog klupskog diva. Protiv španjolskog prvoligaša Tenerifea, kojem je ovo prvi izlazak u Europu, Cibona je izgubila 57:85, a u 30. minuti bilo je čak "minus 35" (33:68) i to zvuči doista katastrofično, a tek za malu je utjehu činjenica da je riječ o trenutno vodećoj momčadi ACB lige. - Žao mi je što nismo bili malo hrabriji i puno agresivniji, već smo izgledali dosta mlako. U pristupu mojih igrača bilo je dosta rezervi. Imati dva prekršaja i primiti 15 koševa u nizu, to puno govori o nama. U napadu smo, zbog agresivne obrane suparnika, bili potpuno bezidejni. Meni je žao da neke svoje igrače moram motivirati protiv ovakva suparnika. Izgubiti nije sramota, ali jest način na koji smo mi izgubili - ustvrdio je Cibonin trener Damir Mulaomerović. A on se večeras nije mogao osloniti niti na udarne igle svoje momčadi. Često udvajani Žižić zabio je 14 koševa (9 skokova), a ni Šakić (13 koševa) nije imao svoj dan. S druge strane, kolega mu Txus Vidoretta bio je ushićen nastupom na gostovanju kod kluba slavne prošlosti te je kazao da je bio počašćen što je mogao osjetiti pravu košarkašku atmosferu. No, upitno je koliko je pri tome bio iskren jer je u dvorani bilo samo 900 gledatelja pri čemu je glasno navijalo samo onih 30-tak "Smogovaca" kojima su potučeni i utučeni cibosi nakon susreta iskazali zahvalnost. >> 'Cibona je ostavila gorak okus u ustima. Suspendirali su me i ostali mi dužni 60 tisuća eura' 