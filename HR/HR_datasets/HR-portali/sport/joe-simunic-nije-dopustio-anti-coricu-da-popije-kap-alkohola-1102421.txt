Tata Miljenko i majka Zdravka nisu bili na utakmici Dinamo – Dinamo Tbilisi i uživo vidjeli najbolju sinovu utakmicu otkako nosi plavi dres. Pa ipak, preplavljeni emocijama, roditelji Dinamova dragulja, 19-godišnjega Ante Ćorića, ni dan nakon maestralne predstave nisu mogli prikriti oduševljenje svime što se noć prije događalo u Maksimiru. Izuzev jednoga detalja... – Srce mi je stalo kad sam vidio kako se bacio na rame slaveći pogodak! Upozorio sam ga da to više ne radi, preopasno je, ozlijedit će mi se dijete – kazao je ponosni otac Miljenko Ćorić. Prvu čestitku Anti Ćoriću nakon utakmice poslao je suigrač iz reprezentacije Tin Jedvaj, slijedili su brojni SMS-ovi prijatelja, poznanika, brojnih Antinih obožavatelja... Ante Ćorić, običan dečko iz susjedstva, miran, skroman, povučen, nenametljiv, nepretenciozan. Mamin i tatin mezimac, najmlađe dijete u obitelji. Ante ima dvojicu starije braće, 31-godišnjega Ivana, u djetinjstvu također talentiranoga nogometaša, te 27-godišnjega Josipa, igrača Lokomotive. Djed Ljubo vjerni navijač Ante je jako vezan za obitelj. Živi s roditeljima u kući u Dubravi, s braćom se viđa svakoga vikenda na obiteljskim objedima. Ivan Ćorić ima dvoje djece, kćer Sofiju (9) i sina, naravno – Antu (4), po bratu. Obiteljski sklad i potpora najbližih daju Anti golemi poticaj, omogućavaju potpunu i nesputanu posvećenost svome poslu. A nogomet je njegov život, još od ranoga djetinjstva kada je prepoznat kao izvanserijski talent. Koliko je Ante privržen ocu, svjedoči i tetovaža na lijevoj podlaktici. U kriznim danima, kada odnos s Dinamom nije bio idiličan, Ante je odjurio u salon za tetoviranje i na podlaktici dao istetovirati sliku sebe i oca Miljenka uz natpis: ‘Kakav otac, takav sin’. Antu se najčešće može vidjeti u društvu prijatelja iz kvarta, Ante Krajine i Domagoja Poljaka. Nije sklon noćnim izlascima, tulumarenjima, uvijek je odolijevao čarima poroka koji obično prate slavne mlade nogometaše. Pričalo se kako su mu neki suigrači, u trenucima slavlja, znali ponuditi čašicu ‘nečega’, ali autoritet Joea Šimunića uvijek se ispriječio i stao u Antinu zaštitu. Šimunić je, dok su bili suigrači u Dinamu, Anti Ćoriću bio poput drugoga oca... Ante je dečko hercegovačkih korijena, obitelj mu je iz Širokog Brijega, a u Mostaru ima velikoga navijača. Djed Ljubo Lasić, debelo u osmom desetljeću života, još ima snage i volje sjesti u auto i ‘spustiti’ se do Splita kada unuk Ante igra na Poljudu ili u Parku mladeži... Mladić se hrani u maminoj kuhinji, obožava teletinu ispod peke, a otac, inače nogometni trener, poput nadobudnoga nutricionista, savjetuje Antu o zdravoj prehrani. U slobodno vrijeme, uz dozvolu kluba, Ante Ćorić vježba pod nadzorom poznatoga kondicijskoga trenera Pere Kuterovca, a u trenucima opuštanja navuče boksačke rukavice i kacigu i ‘pokefa’ se s bratom Josipom. Hobi mu je i tenis... Zanima ga samo Dinamo Ante Ćorić maneken je Adidasa, s kojim ima unosan ugovor, a razvoj njegove karijere u rukama je svjetski poznate agencije Doyen Sports, dakako i Dinama, za koji je Ante, kao rođeni Zagrepčanin, posebno vezan. Ćorića je kao buduću veliku zvijezdu prepoznao šibenski poduzetnik Josip Stojanović Jolly, koji mu je na korištenje ustupio luksuzni Mercedes CLS 350. Mladić tečno govori engleski, koji bi mu uskoro u svakodnevnoj komunikaciji mogao zamijeniti materinski jezik. Naime, skauti Manchester Cityja već mjesecima imaju Antu pod prismotrom, kontakt s Dinamom odavno je uspostavljen, a bili su i na utakmici protiv Gruzijaca, u kojoj je Ante zablistao poput kometa. Bolje upućeni tvrde da je Antin prelazak na Etihad samo pitanje vremena, dok će sam mladić i njegova obitelj ostati čvrsto na zemlji s porukom: ‘Antu u ovom trenutku zanima samo Dinamo’. Bit će zanimljivo pratiti razvoj situacije u sljedećim danima, s koliko će žara Dinamo odolijevati interesu bogatoga otočkoga kluba... Još od Sammirova vremena plavi nisu imali tako inteligentnoga, inovativnoga, profinjenoga veznoga igrača, čiji čin magije s loptom ima moć u sekundi prelomiti suparnika. U Antinim manifestacijama artizma tek smo počeli uživati. Hoće li potrajati u Dinamu do Velike Gospe?