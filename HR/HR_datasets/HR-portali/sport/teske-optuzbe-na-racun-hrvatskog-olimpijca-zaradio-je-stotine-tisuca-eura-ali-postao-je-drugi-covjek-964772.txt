PREDSJEDNIK Hrvatskog saveza dizača utega Damjan Krklec odgovorio je danas bivšem predsjedniku Ivanu Zoraji i proslavljenom hrvatskom olimpijcu Nikolaju Pešalovu, koji su ga prozvali u medijima. U svojemu izlaganju Krklec je otkrio neugodne detalje o Pešalovu koji je prije nekoliko godina upao u financijske probleme.   "Kada sam došao u Savez, on ne da je bio mrtav, nego se nije radilo ništa. Proširili smo Ligu na pet kola. Uveli smo dodatne medalje za trzaj, izbačaj, biatlon, organizirali smo Kup Europske unije. Počeli smo raditi na međunarodnom polju. Dobili smo i Europsko prvenstvo koje smo odradili", rekao je Krklec o radu saveza i dodao: "Ivan Zoraja me nekoliko puta prozivao u medijima. Nije se udostojio doći na zadnju skupštinu kada je trebao predati Savez, do danas to nije napravio. U 12 godina predsjedavanja nije se pojavljivao na Skupštinama, Izvršnim odborima, na nacionalnim prvenstvima. Nije kontaktirao s Europskom i Svjetskom federacijom, samo se jednom pojavio na kongresu u Parizu. Nije bilo opreme, šipki, utega, u određenom trenutku kada smo posložili Savez, počela su njegova vrijeđanja, počeo je dodvoravanje s Nikolajem Pešalovim. Slao mi je sms poruke, nazivao me redikulom. U jednoj poruci je od mene tražio 300.000 kuna koje mu je dužan Savez. Zatražio sam od našeg knjigovodstvenog servisa da se očituje, nigdje taj dug nije evidentiran. Potom mi je poslao poruku koju ja ne mogu niti pročitati, s obzirom na to da se radi o sveučilišnom profesoru".   Uskočio je voditelj presice Joško Elezović i pročitao poruku: "Gospodine, nabijem te na katolički k...c", prenosi Dalmatinski portal. "Ta osoba danas nam daje kritike", nastavio je Krklec pa se dotakao i Pešalova:    "Njegova karijera je neupitna, kapa do poda, svaka mu čast za sve rezultate koje je postigao. Što se tiče izjava da je dobio otkaz, to nije točno, bio je na plaći HOO-a, a na temelju nepojavljivanja i neostvarivanja rezultata nije mu produžen ugovor. Hrvatski dizački savez ga nije otpustio. Uvijek smo ga podržavali. Osobno sam mu nekoliko puta posuđivao novac koji nije nikad vratio. Podmirili smo dug od 80 000 kuna za njegove privatne račune, dizački klub Split odrekao se gradskih sredstava. Uskratili smo dizačima pripreme. Poziva se na socijalu. Ako netko ima mjesečno 15 000 kuna, je li to socijala? Osobno sam nazvao predsjednika bugarske dizačke federacije. On ima mirovinu 1200 eura. Kod nas je konstantno imao 5500 kuna, a kada je to prestalo, ide mu naknada za izvrsnost 5 790 kuna. Platili smo mu licencu za suca, nije se pojavio na Europskom prvenstvu u Litvi 2015.". "Iza toga smo ga zaposlili u dizačkom klubu Solin. Platili smo mu dva mjeseca unaprijed. Pojavio se prvi mjesec, iza toga mu se izgubio svaki trag. Tražio je da se skinu njegove slike sa web stranice Saveza, da mi na njemu zarađujemo novac. Prestao je dizati 2006., svugdje smo ga gurali, ali očigledno ima problem. Država mu je dala 130 000 kuna, Grad je dao 200 000 kuna. Skupio sam naše iseljenike u Australiji, skupilo se 20 000 dolara za njega. Nikoga nisam proglasio alkoholičarem", nabrajao je Krklec na presici.   Boško Čavka je stajao iza svih uspjeha Pešalova pod hrvatskom zastavom, ali i on je imao ponešto za reći o toj temi:   "Nikoli kao sportašu kapa do poda, ali nažalost, poslije karijere se izgubio. Sve je imao, ali je postajao drugi čovjek. On je u Hrvatskoj zaradio stotine tisuća eura. Ja sam ga od početka financirao, tj. Goran Ivanišević. Kada sam ga doveo 1.7.1997. imao je 2000 maraka, a u Bugarskoj je tada prosječna plaća bila 60 maraka. Ja sam s njim prvi kontaktirao, našao sam ga u Opatiji, u Bugarskoj je tada imao 200 maraka... Ovo što priča ne služi mu na čast. Nikola je zaposlen kao trener 2009. godine, ali nije ništa radio, sve skupa 10-20 treninga. Otišao je na jedno prvenstvo u Peru, Silvio je bio osmi. Kada bi se pojavio, ne bi mogao voditi treninge. Prošle godine je bio incident na pripremama Bugarske kada su ga izbacili iz dvorane. Nikoli Pešalovu treba pomoć, ali očito ne financijska. Žao mi je što ovo moram reći, ali to je tako", rekao je Čavka.