Kličko je jako dobro ‘skenirao’ Joshuu, točno zna što on radi, kako boksa i mislim da će Joshua morati promijeniti stil. Morat će se više kretati. No, Kličko ima puno više aseva u rukavu, smatra Ivana Habazin, bivša svjetska prvakinja u velteru po IBF-u. U najavi meča gotovo svi su impresionirani udarcima Joshue. Kažu, razarač. - Joshua nikad nije boksao više od sedam rundi, Kličko je tu iskusniji. Kod boksača uvijek postoji jedan oblik krize, barem kod mene, koji se pojavi u šestoj, sedmoj rundi, kada se osjetite malo slabijim i u tim trenucima morate izvući snagu. Što se tiče udaraca, treba pogoditi Vladimira, nije to lako. U teškoj kategoriji jedan udarac ruši svakoga, a Kličko je jednim udarcem uspavljivao ljude. Također, Kličko ima puno više takvih mečeva, nije mu novo i ima veliku želju. Jedina prednost Joshue je mladost, ali neće mu pomoći - smatra Ivana. Meč će biti na Wembleyu, otvorenom stadionu. No ring će biti natkriven. Za vrijeme meča očekuje se temperatura između osam i deset stupnjeva, što je dosta hladno. - Znači, ako nema nekog grijanja prostora boksat će na vanjskom zraku, što definitivno nije ugodno, ali s obzirom da su uvjete znali prije, spremni su na to i vjerojatno su trenirali u pripremama da se adaptiraju na takvo stanje i da im ne stvara apsolutno nikakav problem. Uostalom, Joshua je tamo, on je naviknut na takve uvjete, a Kličko se spremao u planinama, tako da je i on spreman. Susret Muhammada Alija i Joea Fraizera nazvan je "Thrilla in Manila", meč Alija i Georgea Foremana "Rumble in the jungle". U najavi meča Joshue i Klička dominiraju termini kao "susret stoljeća", "meč svih mečeva". - Ja ne mislim da će to biti meč stoljeća, već korektna borba. Uvjerena sam da će završiti nokautom, da se neće ni boriti 12 rundi. Očekujem inteligentni meč jer su obojica vrlo inteligentna. Neće to biti neka razmjena udaraca, kako mnogi ljudi očekuju - zaključila je Ivana. 