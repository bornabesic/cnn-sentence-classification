Poreč će od 27. lipnja do 2. srpnja ove godine biti domaćin turnira iz serije Swatch Beach Volleyball Major Series, a bit će to i najveći turnir odbojke na pijesku ikad održan u Hrvatskoj na kojem će posebna senzacija biti nastup hrvatskog nogometnog reprezentativca Ivana Perišića.  Perišić će nastupiti u Poreču zajedno s svojim prijateljem i partnerom Nikšom Dell'Orcom, a za nastup je morao dobiti posebno dopuštenje Međunarodne odbojkaškog saveza (FIVB). Ivanu je odbojka na pijesku, uz nogomet, velika ljubav koju redovito upražnjava tijekom ljetnih mjeseci, a sav prihod od nastupa donirat će Hrvatskom odbojkaškom savezu. Treću uzastopnu godinu Swatch Beach Volleyball Major Series u okviru FIVB World Toura stiže u Poreč, a nakon velikog uspjeha u protekle dvije godine - samo prošle godine je turnir uživo vidjelo 75 tisuća ljudi - ove godine će se po prvi puta u Poreču igrati i noćni mečevi pod svjetlima reflektora.  - Vrlo smo zadovoljni dosadašnjim izdanjima u Poreču, a obećavamo da ćemo ove godine napraviti još veći spektakl. Uz najveća imena svjetske odbojke na pijesku, hrvatske ekipe i nastup vrlo popularnog nogometaša Ivana Perišića, pripremamo po prvi puta noćne mečeve, koji će se savršeno uklopiti u zabavu koju Poreč Majors nudi -  kazao je predsjednik Uprave tvrtke ACTS Hannes Jagerhofer.  On je dodao kako će i nagradni fond biti jedan od najvećih uopće, a iznosit će 600 tisuća USD.  Prvi turnir iz ove serije održan je u veljači u američkom Fort Lauderdaleu, Poreč će biti drugi turnir, a potom slijede švicarski Gstaad početkom srpnja, Svjetsko prvenstvo u Beču od 28. srpnja do 6. veljače, dok je finale od 22. do 27. kolovoza u Hamburgu.