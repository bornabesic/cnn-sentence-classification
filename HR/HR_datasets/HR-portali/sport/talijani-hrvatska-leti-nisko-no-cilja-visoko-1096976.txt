Protiv motiviranih i nikad jačih Talijana hrvatski košarkaši večeras će u 21 sat igrati prvu utakmicu olimpijskog kvalifikacijskog turnira u Torinu. S obzirom na to da većina analitičara Hrvatsku ne vidi kao favorita za prolaz u Rio, jer je na dva posljednja velika natjecanja ispala u osmini finala, to je situacija koja našima psihološki odgovara. Nemamo imperativ Rija – Došli smo bez ikakva imperativa, no ako nam se pruži prilika, znat ćemo je iskoristiti – kazao je talijanskim novinarima hrvatski izbornik Aleksandar Petrović. Istaknuvši da u prvoj utakmici neće otkriti sve što je taktički spremio za ovu utakmicu, za hrvatske medije Aco je kazao ovo: – Mi smo spremni, no nećemo odmah sve otkriti. Recimo, prvu utakmicu s Talijanima uopće nećemo igrati zonu u obrani, već samo čovjek na čovjeka. Očekujemo da će pod utjecajem euforije koja će nastati zbog 16 tisuća navijača Talijani od Hacketta tražiti da ‘davi’ našeg razigravača, na što ćemo mi odgovoriti time da Šarić bude taj koji će postavljati napade. Zapravo, od Hrvatske ćete ovdje vidjeti neke bitno drugačije stvari nego dosad, a to su ponajprije drugačije uloge Simona i Šarića od kojih ćemo tražiti više kreacije. A tome se posebno raduje Šarić čija je kreativnost u Efesu posljednje dvije godine bila neiskorištena, baš kao i u hrvatskoj reprezentaciji. Svojoj novoj ulozi raduje se i Kruno Simon za kojeg je njegov klupski suigrač Gentile jučer izjavio da je bio najbolji igrač talijanskog prvenstva i najzaslužniji za Milanov naslov. – Ne govorim to zato što smo dobri prijatelji, nego zato što je Kruno doista sjajan igrač. A i Simon očekuje punu dvoranu. – Talijani jako vole sport, jako prate košarku i dvorana će biti sigurno puna. Doduše, ne očekujem atmosferu koje bismo se mi trebali bojati. Slično razmišlja još jedan “Talijan” u hrvatskom sastavu Rok Stipčević, igrač Sassarija: – U ovoj sam dvorani sa Zadrom igrao Final Eight Eurokupa 2010. godine. U Italiji su dvorane uvijek pune, tako će biti i sada jer se već dulje vrijeme stvara ugođaj, no nije to atmosfera linča, agresivna kao na našim prostorima. Rađa s Gentileom Premda su Hrvati na ovo natjecanje došli prilično ponizno, veliki favoriti Talijani doživljavaju ih kao vrlo prijetećeg suparnika: – Hrvatska je vrlo opasna, puna talenta na svim pozicijama, napadački moćna, tjelesno također. Odličan je to miks veterana i nadarenih igrača – ističe Gentile kojeg je došao pozdraviti Dino Rađa, bivši suigrač njegova oca u Panathinaikosu. Koliko nas se Talijani pribojavaju, oslikava i naslov u dnevniku La Gazzetta dello Sport u kom se kaže: “Hrvatska nisko leti, ali cilja visoko”.