U danima kada je javnost u Hrvatskoj konačno odlučila progledati i reći dosta sramoćenju hrvatskog nogometa, vrh Saveza, kojeg vode osobe s USKOK-ovim optužnicama za organizirani kriminal težak stotine milijuna kuna, nastavlja se obračunavati s onima koji od početka upozoravaju na te devijacije i ne žele prihvatiti mafijaška pravila igre. Posljednji primjer je izbacivanje Futsal Dinama iz hrvatskog kupa s obrazloženjem da klub nije platio članarinu savezu za tekuću sezonu.  I tu ne bi bilo ništa sporno da su svi ostali klubovi koji se natječu o 1. HMNL platili članarinu. Ali nisu, a sankcije snosi samo Dinamo. Niti jedan od prvoligaša koje smo kontaktirali nisu nam mogli potvrditi da su platili članarinu za tekuću godinu. Koliko je cijela situacija nakaradna dovoljno govori podatak da je prvostupanjska komisija odredila kaznu izbacivanja Futsal Dinama iz Kupa s obrazloženjem da u knjižicama nemaju udarene štambilje koji su dokaz o plaćenoj članarini. Problem je u tome što u praksi klubovima savez udara štambilje bez plaćanja članarine, a onda naknadno šalje uplatnice kojima se članarina i plaća. Prošle godine savez ih je klubovima poslao u svibnju, a ove ih godine još uopće nije poslao. Prema ustaljenoj praksi izgleda kako HNS, odnosno ZNS sam krši vlastite propise i radi protuzakonito. Stvar postaje još zanimljivija nakon odluke drugostupanjske komisije koja odbija žalbu Futsal Dinama, a ima samo jednog člana, pa je odluka donesena jednoglasno! Ovakve prakse ne bi se posramila ni Sjeverna Koreja!  Svima je potpuno jasno zašto se kažnjava samo Futsal Dinamo, zašto je klub koji u prva dva mjeseca ima već više od 800 članova, u kojem članovi izabiru vodstvo kluba, koji puni dvorane gdje god igra, trn u oku onima koji žele uništiti sve što Futsal Dinamo predstavlja. No pravo je pitanje je li konačno došlo vrijeme da u hrvatskom nogometu, futsalu i sportu općenito, pa i u društvu u cjelinu, počnu vrijediti ista pravila za sve. Je li došlo vrijeme da se ljubav prema sportu, viteško natjecanje i pobjeda boljeg na terenu stave ispred interesa skupina i pojedinaca i njihovih poslušnika. Je li konačno došlo vrijeme da se zlu, nepoštenju i nepravdi kaže dosta!  >>Za više sporta posjetite našu novu Facebook stranicu Večernji list - Sport 