Dok se mi vani kuhamo na 30 Celzijevih stupnjeva, samo privilegirani mogu boraviti na trenutačno najugodnijem mjestu u Zagrebu. Iza vrata klizališta Velesajam magla se dizala iznad leda, pak se gotovo nije vidio, a medvjedi su počeli s treninzima. S dosta novih klizaljki u brlogu, kreće se u novu sezonu. No jedno je lice ostalo isto. Trener Gordie Dwyer i ove će godine biti šef Zagrepčana. Momčad će biti brža – Trenirati ovako pravi je izazov, znamo da je srpanj i nije ovo tipičan mjesec za hokej. Uvjeti su vrlo teški, zato treba čestitati ovim momcima. Sada ih se treba pripremiti i održati zdravima – kaže Dwyer i dodaje. – Želim nadograditi ono što sam napravio prošle sezone. Želimo ostati vjerni timskom identitetu, želimo biti momčad koja igra brzo, agresivno. Želimo biti momčad koja može igrati snažno svaki dan i, ako budemo takvi, mislim da ćemo uspjeti. Kondicija je sada prioritet, treba provesti neko vrijeme i raditi na građi i atletizmu i ostati relativno zdrav. Veselimo se predsezoni, a došlo nam je i dosta novih igrača iz raznih dijelova svijeta i treba kreirati tu grupu, tu kulturu. Zagrebački Bad Boy Kanadu je zamijenio Hrvatskom još prošle sezone. U Zagrebu mu se najviše svidjela podrška navijača pa je sretan što se vratio. – Volim Zagreb, volim navijače, ovo je dobro iskustvo za mene. Lijepo je vratiti se. Podrška je uvijek fantastična, znamo da imamo najbolje navijače u KHL-u, zbog toga se i razlikujemo od drugih. Ovo je lijep grad i mjesto za život i igranje hokeja – kaže Dwyer. Dobro su momci na prvom treningu klizaljkama izrezali led, pak je letio na sve strane, a natjecateljskog naboja, iako su pripreme, nije nedostajalo. Iako se gotovo ne poznaju, atmosfera u momčadi je dobra. – Novi dečki dobro su uskočili i dodali su novu energiju timu. Atmosfera je sjajna. Volim način na koji vježbamo, volim brzinu momčadi i očito je ovo dobar znak. Oduševljen sam Zagrebom Jedan od novih igrača je i ljevoruki branič, Splićanin Goran Bezina, on je nakon 12 godina Švicarske odlučio doći u Zagreb. – Oduševljen sam. Zagreb je predivan, prvi put sam ovdje i kompletno je drugačiji od Splita i Dalmacije. Brzo sam se integrirao, trenera sam već znao od prije, kao i hrvatski jezik tako da mi je lakše – kaže Bezina koji se nada dobroj sezoni. – Očekujem puno toga, ekipa je mlada i ima dobrih igrača. Znamo da je liga teška i da je teško ući u play off. Prošle godine su se za to borili i bili su blizu, sada su pojačali ekipu i sada su tu ambicije ići što dalje. Pripreme počinju, a medvjede prvi test čeka već 2. kolovoza na pripremama u Češkoj protiv ruskog Avangarda. – Prvi smo tjedan ovdje i moramo biti sigurni da smo pokrili sve pozicije i da smo svi zdravi, 20 dana bit ćemo u kampu. Provest ćemo neko vrijeme u Češkoj pa u Velikoj Britaniji i mislim da će to biti dobro za momčad, da se dečki na neki način maknu od svega i povežu. Uzet ćemo iskustva iz prošle sezone, gledati prema novoj i dati sve od sebe – dodao je Gordie Dwyer.