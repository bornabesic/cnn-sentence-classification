Celtics je stigao na korak od finala Istoka i utakmice s aktualnim prvacima iz Clevelanda uvjerljivom pobjedom protiv Washingtona, slavili su 123:101 u petoj utakmici polufinalne serije. Košarkaši Bostona poveli su s 3:2 u seriji protiv Washingtona u polufinalu Istočne konferencije. Celtics je stigao na korak od finala Istoka i utakmice s aktualnim prvacima iz Clevelanda uvjerljivom pobjedom protiv Washingtona, slavili su 123:101 u petoj utakmici polufinalne serije. U prethodnim utakmicama Wizards je bolje otvarao i kretao u utakmicu, ali ovoga puta Celtics je preuzeo kontrolu od samog početka. Nakon 12 minuta utakmice imali su prednosti d 33:21, a do poluvremena je već bilo 67:51. U nastavku su košarkaši Bostona uspjeli povećati prednost na 26 poena razlike! Valja istaknuti kako je maestralnu partiju za Boston odigrao Avery Bradley koji je ostvario najbolji učinak u karijeri u doigravanju sa 29 poena uz sjajan šut 12/19. Dobar je bio i Al Horford s 19 poena, sedam asistencija i šest skokova, a Isaiah Thomas pridonio je s 18 poena i devet asistencija. Kod poraženog Washingtona najbolji su bili, već standardno, John Wall i Bradley Beal. No, bekovski tandem nije bio tako efikasan kao inače. Wall je upisao 21 poen, a Beal tek 16 poena. Spomenimo kako je 22 minute na parketu proveo Bojan Bogdanović, ali ubacio je siromašnih šest poena, uz šut 0/3 za dva i 1/4 za tri, a gađao je tri od četiri slobodna bacanja. Uz to Bobo je upisao i šest skokova, četiri asistencije i jednu osvojenu loptu. Šesta utakmica igra se u Washingtonu u noći s petka na subotu, a pobjede li domaćini igra se ‘majstorica’ u noći s ponedjeljka na utorak u Bostonu. 