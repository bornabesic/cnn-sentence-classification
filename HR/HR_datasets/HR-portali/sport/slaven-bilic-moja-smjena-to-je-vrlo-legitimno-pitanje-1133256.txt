Prošle sezone bio je hit-trener, Slaven Bilić tada je s West Hamom rušio sve velike klubove engleske lige, osvojio najviše bodova u klupskoj povijesti, porušio brojne rekorde. No danas je priča znatno drukčija. Nakon 14 odigranih utakmica tek je na 17. mjestu, na korak od zone ispadanja, sa samo tri pobjede i tri remija. I otkaza. Poslije subotnjeg debakla od Arsenala, domaćeg poraza 1:5, nakon kojeg su njegovi navijači počeli ranije napuštati Olimpijski stadion, pa neki ni nisu vidjeli sve golove koje je primio u završnici, Bilić je bio vrlo samokritičan. – Razočaran sam, osjećam se frustrirano i poniženo i moram biti pošten pa se ispričati navijačima, klubu i svima kojima West Ham nešto znači jer ovo je stvarno loše – rekao je naš trener. Njegov kolega Arsene Wenger ustvrdio je da Bilićeva momčad nema samopouzdanja. Igrači ga više ne prate – To je jedan od razloga naših loših partija. Naravno da nemate samopouzdanja kad u utakmicu uđete sa 16. mjesta, a očekivali ste da ćete biti sedmi, osmi ili koji već. Problem je što smo izgubili i intenzitet na treninzima, to je ono što moramo vratiti i u treninge i u utakmice, raditi svaki dan. I mislim da to možemo. Ne, ne krivim igrače, oni su tu da daju sve na treninzima i utakmicama, a na menadžeru je odgovornost i ja sam za ovo odgovoran – kazao je Bilić. S obzirom na rezultate, poziciju na tablici West Hama, već se dulje govori o tome da bi hrvatski trener mogao vrlo brzo dobiti otkaz. Ni kladionice mu više ne vjeruju pa, ako stavite jednu kunu na to da će Bilić biti prvi sljedeći trener koji će dobiti otkaz, uz koeficijent 3,25 nećete baš zaraditi. Najsigurniji su zasad Guardiola, Pochetino, Klopp, Wenger i Conte na koje je koeficijent 101, na Mourinha je 26... Stoga, ni Slaven nije mogao pobjeći od pitanja – zna li da, kada igrači više ne prate trenera, trener dobije otkaz? – Posao novinara je da me to pita i to je normalno pitanje u ovakvoj situaciji jer su očekivanja daleko veća od ove situacije u kojoj se nalazimo. No, ja sam i dalje pozitivan, pokušavam biti i iskren. Optimist sam koji nikad ne odustaje – rekao je Bilić. Pomirio se s otkazom? A onda je naš trener zaključio: – Naravno da ne uživam u ovakvoj situaciji, postoji pritisak i ne volim kad se osjećam kao što se sada osjećam. No mislim da sam zaslužio i nekakve kredite zbog napravljenog u prošloj sezoni. No imam 48 godina, 30 sam godina u nogometu i znam kako stvari funkcioniraju te s time nemam problema. 