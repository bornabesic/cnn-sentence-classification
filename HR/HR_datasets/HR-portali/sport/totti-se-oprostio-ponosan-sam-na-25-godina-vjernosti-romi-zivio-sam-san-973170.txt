Foto: Screenshot STIGAO je i taj dan. Jedan od najvećih igrača svih vremena i legenda talijanskog nogometa Francesco Totti odigrao je protiv Genoe (3:2) posljednju utakmicu u karijeri za svoju Romu. Trener Luciano Spalletti ostavio je i ovog puta idola navijača na klupi, a princ Rima ušao je u igru u 54. minuti i digao Olimpico na noge. Roma je izborila izravni plasman u Ligu prvaka i time darovala svom kapetanu najljepši poklon za kraj. Nakon 25 godina služenja jednom klubu, nevjerojatnog majstora više nećemo gledati na travnjaku Olimpica. Gotovo je. Čarobnjak je rekao dosta.  > SAMO JE JEDAN KAPETAN Ovako ratuje, voli i zabija Totti > Rimske novine prvi put u povijesti promijenile ime - znate i u čiju čast > MARADONA SE NIKOME NIJE OVAKO POKLONIO "Najbolji si nogometaš kojeg sam vidio" > ODLAZAK RIMSKOG PRINCA Pogledajte posljednji emotivni trening Tottija u Romi21:00 "Prave ljubavi se nikada ne završavaju", piše na transparentu navijača Rome koji su se oprostili od svog legendarnog kapetana.   20:50 Totti je završio govor, a suigrači su ga bacali u zrak dok je cijeli stadion vikao "Totti, Totti!". Čudesan oproštaj kapetana, jedan od najemotivnijih u povijesti nogometa.   20:40 "Hvala Roma! Hvala mojoj cijeloj obitelji i hvala vama navijačima! Ovo sve nije bio san, već realnost! Sada je doista gotovo, posljednji put u ovom dresu. Sretan sam i ponosan na ovih 25 godina ljubavi. Volim vas!" 20:35 "Osjećam se kao na koncertu. Došao je trenutak za koji sam mislio da nikada neće doći. Emotivno sam doživio sve što se pisalo o meni i kako su ispratili moj oproštaj. Ne mogu 25 godina biti zaboravljene i teško je bilo donijeti ovakvu odluku", rekao je Totti s centra terena.  20:25 Nevjerojatne emocije na Olimpicu... Svi plaču... suigrači, navijači, Totti, njegova obitelj... 20:20 Totti ne želi napustiti teren u suzama, a plaču i njegovi suigrači. Na centru terena veliki je dres Rome s brojem 10, a kapetan polako završava nevjerojatnu priču.  20:10 Totti je izašao sam na travnjak Olimpica. Igrači su mu spremili špalir, a pozdravlja ga i predsjednik kluba James Palotta koji plače, a darovao mu je uramljeni dres. Totti ne može sakriti suze, baš kao ni navijači na tribinama. Kapetan je sa svojom obitelji krenuo u počasni krug.  20:05 Totti je za 25 godina odigrao za Romu 47.098 minuta, što je ukupno 32 dana i 17 sati!  20:00 Kraj utakmice! Roma je slavila 3:2 protiv Genoe i izborila izravni plasman u Ligu prvaka! Vrijeme je za feštu i Tottijev oproštaj koji svi čekaju. 19:50 Delirij na Olimpicu! 90. minuta i gol Perottija za 3:2! Roma je ponovno druga i drži izravni plasman u Ligu prvaka! Zaslužio je Totti da se oprosti pobjedom! 19:45 Šok za Romu i Tottija! Lazović je zabio za 2:2! Roma je ponovno treća na ljestvici!  19:40 Roma vodi 2:1, a gol za drugo mjesto i izravni plasman u Ligu prvaka zabio je sljedeći kapetan Rome i nasljednik Tottija - Daniele De Rossi!  19:30 Odmah je majstor digao tribine na noge! Kakva asistencija leđima za suigrače! To je Totti!  19:20 Emocije na sve strane! Totti je ušao u igru i izazvao oduševljenje navijača!  19:15 Igra se 54. minuta - Totti je ušao u igru umjesto Mohameda Salaha! To je njegova 784. utakmica za Romu! Stadion je u ekstazi!  19:10 Stigao je taj trenutak! Totti će ući u igru i čeka prekid! Navijači u deliriju! 19:05 Navijači i navijačice na Olimpicu ne mogu zaustaviti suze i čekaju ulazak Tottija u igru. 18:50 Mladi igrač Genoe Pietro Pellegri zabio je gol Romi i time postao prvi igrač rođen 2001. godine koji je zabio u Seriji A i ligama petice. Zanimljivo, kada je on rođen Totti je osvojio svoj jedini Scudetto s Romom.  18:45 "Mi smo tvoja Zlatna lopta, a ti si naš nogomet", piše na transparentu koji govori sve o ljubavi između navijača i Tottija.   18:40 Tribine su na nogama! Totti se krenuo zagrijavati pored terena, što su navijači odmah pozdravili pljeskom i pjesmom svom kapetanu.  18:30 Roma mora pobijediti Genou ako želi obraniti drugo mjesto i plasirati se izravno u Ligu prvaka. Međutim, svi čekaju ulazak Tottija u igru i eksploziju na Olimpicu. A, evo kako je Il Capitano izgledao kroz godine u dresu samo jednog kluba.  18:20 "Hvala, kapetane", pojavio se avion na nebu koji kruži iznad Olimpica. 18:10 Kakav trenutak! Igrači su izašli na travnjak, ali svi gledaju u kapetana! Totti je otišao ispod tribine gdje su najvatreniji navijači Rome i poklonio im se! Cijeli stadion pjeva "Totti, Totti!". 18:00 Popularna Curva Sud spremila je koreografiju za Tottija na početku utakmice na Olimpicu. Vjerujemo da to nije sve i da će stadion eksplodirati kada princ uđe u igru. 17:50 Stadion je pun, a navijači jedva čekaju vidjeti svog idola. Nevjerojatne emocije na Olimpicu! 17:40 Roma će danas igrati u posebnim dresovima, u čast Tottija, naravno. A, isto je uradila i Genoa, koja se tako džentlmenski poklonila najvećem. 17:30 "Totti je Roma", poručuju navijači! 17:40 Nevjerojatni 40-godišnji kapetan rimskog kluba još uvijek nije odlučio hoće li prihvatiti ponudu i postati direktor kluba s Olimpica ili će senzacionalno, nakon 25 godina karijere u jednom dresu, odlučiti zaigrati za neku drugu momčad. 17:30 Tijekom karijere Totti je znao proslavljati golove u zanimljivim majicama, a evo nekih od nezaboravnih.   17:20 Kako bilo, Apenini su na nogama, a navijači Rome se već danima opraštaju od svog idola, koji se na posljednjem treningu u Trigoriji emotivno pozdravio s njima,  padali su autogrami, ali i suze. Navijači su preskakali ograde kako bi ga vidjeli. 17:00 Totti je odigrao 779 utakmice za Romu i zabio 307 golova, uz 122 asistencije, a osvojio je pet trofeja.  16:50 "Francesco, hvala ti na svemu, posebno na tvojim fantastičnim igrama u kojima smo svi uživali. Uživaj u ovom specijalnom trenutku, zaslužio si", napisao je legendarni Paolo Maldini. 16:30 "Totti, šaljem ti veliki zagrljaj i doista ti hvala na svemu što si učinio za nogomet u ovih 25 godina", poručio je Hernan Crespo, koji je protiv kapetana Rome igrao kao igrač Parme, Lazija, Intera, Milana... 16:10 Javio se i nezaboravni Javier Zanetti... "Stari Francesco, nedostajat će svima nama koji volimo nogomet. Komplimenti za sve što si uradio u karijeri. Ti si posljednji rimski imperator!".   Svom suigraču poruku je poslao i Alessandro Florenzi, rimsko dijete koje će vjerojatno nasljediti kapetansku vrpcu ako Daniele De Rossi napusti klub ovog ljeta.  16:00 Sve danas dišu u gradu za jednog čovjeka, pa su tako i gradski autobusi u znaku Tottija... 15:40 "Zabio si mi mnogo golova, a neki od njih bili su prava remek-djela i bila bi šteta da sam ih uspio obraniti", u svom stilu poručio je čudesni i nakon Tottija posljednji senator 39-godišnji Gianluigi Buffon. 15:20 Javio se Steven Gerrard, koji je praktički cijelu profesionalnu karijeru, poput Tottija, posvetio jednom klubu Liverpoolu... "Kralj Rima igra danas svoju posljednju utakmicu. On je poseban igrač koji zaslužuje sva moguća priznanja. Veliko poštovanje prema njegovoj odanosti svom klubu", napisao je Gerrard na Instagramu.    Tweets about totti