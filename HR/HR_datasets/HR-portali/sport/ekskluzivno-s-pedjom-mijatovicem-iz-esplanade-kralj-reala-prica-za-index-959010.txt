Foto: Index LEGENDARNI Crnogorac Predrag Mijatović trenutačno boravi u Zagrebu, gdje je došao zajedno s Joseom Mourinhom. Čuveni napadač Reala i strijelac gola kojim je kraljevski klub postao prvak Europe 1998. te njegov bivši sportski direktor smješten je s Portugalcem u zagrebačkoj Esplanadi. Urednica Index Sporta uhvatila je legendarnog Crnogorca s kojim je napravila zanimljiv i opširan intervju. Peđa je pričao o svom odnosu s Davorom Šukerom, o hrvatskoj reprezentaciji, o Luki Modriću te o nerealiziranom transferu u Hajduk 1989. "Jedini pravi povod posjete je večerašnja utakmica Hrvatske i Ukrajine. Došao sam pogledati utakmicu, vidjeti prijatelje i već  se ujutro vraćam nazad. I Jose Mourinho će biti na utakmici. Prije nekoliko godina smo, također, zajedno gledali jednu utakmicu ovdje u Zagrebu. Uvijek je prijatno biti u Zagrebu. Imam puno prijatelja tu, a jedan od njih je i Davor Šuker", odmah na početku nam je rekao veliki Peđa, a onda je rekao i par rečenica o svom odnosu s Davorom Šukerom:  "S Davorom Šukerom sam i danas prijatelj. Ovih dana smo se družili. Posjetio sam i nove kancelarije Nogometnog saveza i to je napravljeno fenomenalno, kakav vaš Savez i zaslužuje. To je prava stvar za igrače i reprezentaciju, koja često sudjeluje na velikim natjecanjima. S Davorom sam igrao u onoj reprezentaciji u Čileu 1987. godine, kada smo postali prvaci svijeta, kao i u Madridu, gdje smo osvajali naslove prvaka. Najljepša titula je 1998. kada smo postali europski prvaci s Realom. I dan danas se družimo i tako će biti do kraja života".  Kako izgleda razgovor o Realu kad razgovarate vi i Davor Šuker? ''To su vam razgovori s puno anegdota, zajedničkih uspomena. Bili smo zajedno u karantenama, na treninzima, na utakmicama, na putovanjima. Te tri godine koje smo zajedno proveli u Madridu su za normalne ljude kao 15, 20 godina. Evocirali smo uspomene i naravno, pričali smo i o utakmici s Ukrajinom. Naravno da je kao predsjednik HNS-a pod malim stresom jer je u pitanju užasno važna utakmica. No, uvjeren sam da će sve biti u redu i da će Hrvatska pobijediti.''  Kao legenda Reala kako gledate na kraljevski klub danas i što mislite i Luki Modriću? ''Svaka generacija Reala je priča za sebe. Današnji nogomet je drugačiji od onog kojeg sam ja igrao. No, svaka generacija reala zaslužuje svoje mjesto u povijesti. Posebice moja, koja je uspjela da nakon 32 godine vrati titulu prvaka Europe u Madrid. Što se tiče Luke Modrića rekao bih da je Luka jedan od najvažnijih igrača Reala, a neću pretjerati ako kažem i najvažniji. To nije samo moje mišljenje već i stav svih onih koji prate Real i koji znaju koliko je njegova uloga važna za planove Reala ove sezone, a to su titula prvaka Španjolske i obrana naslova prvaka Europe. Nije lako biti igrač Reala, a posebno je teško toliko dugo igrati na ovako visokoj razini kao što Luka igra. Zbog toga mi je užasno drago jer Luka nije samo vrhunski igrač, on je izniman čovjek.'' Jeste li vi imali prste u njegovom dolasku u Madrid? ''Dok je Mourinho bio trener Reala predložio sam upravi i Joseu da bi bilo odlično da ga kupe jer sam znao o kakvom je igraču riječ i koliko bi mogao donijeti Realu. Njima se to svidjelo, a sve dalje su završili oni kojima je to u opisu posla.'' Kao bivši nogometaš možete li ocijeniti koja je najbolja osobina Luke Modrića kao igrača? ''Luka je motor Reala i Hrvatske. Kreativan je, siguran. Igra s nevjerojatnom lakoćom pa ljudi koji ga gledaju misle da bi i oni mogli tako, koliko to izgleda jednostavno. No, to je u nogometu i najteže. Igrati jednostavno, ne komplicirati i pokrivati ogroman prostor u sredini terena. Luka to radi savršeno i svaka mu čast.'' Španjolci su zabrinuti jer je Luki u posljednje vrijeme postotak točnih dodavanja pao s 90,9 posto na 88. Što vi mislite o tome? ''Uuu, strašan problem, ha-ha. Ima trenutaka kad vrhunski nogometaši igraju perfektno, a onda se zna dogoditi da malo padnu u formi. To je sasvim normalno i prirodno, pa ljudi su, nisu roboti. Luka je imao malih problema s ozljedama koje su mu poremetile ritam, no sad ulazimo u dio sezone kad se dijele trofeji i znam da će opet biti na najvišoj mogućoj razini.'' Nakon što ste napustili funkciju sportskog direktora Reala u kojem je smjeru krenula vaša karijera? ''Jednom nogometaš, uvijek nogometaš. Putujem gledam utakmice, družim se s ljudima iz nogometa. Kad nekome zatreba moj savjet rado pomognem. Plan mi je da se jednog dana vratim kao sportski direktor nekog velikog kluba. No, tko zna što će donijeti budućnost. Vidjet ćemo.'' Znači li to da je istina ono što pišu engleski mediji koji tvrde da ste u Zagrebu s Mourinhom zbog potencijalnog transfera Ivana Perišića u United? Jeste li zaista Mourinhu preporučili Perišića? ''Ne znam zašto su engleski novinari pokrenuli tu priču. Međutim, nije ovo prvi put da mediji napisali nešto što nije istina. U krajnjoj liniji, Perišić neće moći igrati jer ima kartone. Nije Mourinho došao kako bi gledao njega, to su sulude ideje. Došao je gledati utakmicu. Sviđa mu se hrvatska reprezentacija kao i meni, ali mogli smo otići na bilo koju drugu utakmicu. Uglavnom nemam veze s tom pričom i iznenađen sam što su mediji konstruirali. Normalno je da me povežu sa svim igračima s Balkana. Jasno je da pričam s Mourinhom o igračima, nekad je moje mišljenje pozitivno, nekad negativno, ali s prijateljima treba biti iskren. Ivan je odličan igrač, to je dokazao u Hrvatskoj, ali i igrajući i Njemačko te sad u Interu. Sviđa mi se kao igrač, ne bi mogao reći drugačije, ali tu sve počinje i završava.'' Kako komentirate Šukera? Ne bi sada ulazio u detalje jer ne poznajem dobro prilike s navijačima i u HNS-u da bih dao neki savjet. Mislim da Šuker svoj posao radi na najbolji mogući način. Nije lako biti predsjednik Saveza i raditi sve što od vas očekuju. Puno ljudi daje kritike na osnovu stvari koje mogu biti neistina. Ne treba se na to previše obazirati. Davoru je najvažnija stvar da se pobjedi Ukrajina i da se napravi trasa za otići na Mundijal što bi bilo sjajno za hrvatski nogomet. To je ono što Hrvatska zadnjih godina izvanredno dobro rad. Jedina reprezentacija koja je prisutna na velikim natjecanjima. To treba valorizirati i pustiti ih da rade pa da rezultati budi ti na temelju čega će se ocjenjivati njihov rad.'' Je li Šuker težak kao čovjek?  ''Ja sam Davorov prijatelj i mogu da dam svoje mišljenje o njegovom odnosu prema meni, a to je uvijek bilo korektno i više od toga. Ne znam kakav je vaš i njegov odnos, ali to je potpuno normalno jer je on na funkciji na kojoj se ne može uvijek biti raspoložen i odgovoriti na sve pitanja. Uzmimo primjer Mourinha. Ako ga sada sretnete on vam možda neće odgovoriti na pitanje, djelovat će bahato, ali to ne znači da on nije sjajan u odnosima s ljudima. Treba svima dati prostora i razumjeti ljude koji se nalaze na visokim pozicijama. Davor je bio sjajan igrač što je pokazao u Francuskoj. Jedan kapacitet golgeterski koji se rijetko viša. Po mojoj procjeni, on je jedan od tri ili četiri u povijesti nogometa.'' Kako vam se sviđaju hrvatski nogometaši? ''Slab sam na Luku kad pričam o Hrvatskoj, međutim i Rakitić igra na visokom nivou. Mandžukić je pravi centarfor i fajter, zatim Perišić, sve igrači koji igraju u jakim ligama. Što se tiče prošlih vremena, od centarforova bih izdvojio Marca van Bastena, a od aktualnih igrača, često me pitaju za usporedbu Ronaldo - Messi. Osobno teško mi je procijeniti tko je bolji. Oni su jako važni za svoje momčadi i svoj posao odrađuju na najbolji mogući način. Osobno preferiram Ronalda jer sam sudjelovao u njegovom dolasku na Bernabeu kad sam tamo radio kao direktor.'' 1989. bili ste jako blizu prelaska u Hajduk, no put vas je iz Podgorice odveo u Beograd, u Partizan umjesto u Split. Je li istina da su vas navijači Hajduka toliko željeli da su vam u tadašnji Titograd slali silne količine mandarina? ''Moram biti iskren da sam jednom nogom bio u Hajduku, ali u to vrijeme dobivali smo informacije da će se u Jugoslaviji dogoditi ono što će se dogoditi tako da nije bilo pametno ići u Split. Međutim, uvijek me kopkalo što bi bilo da sam zaista došao u Split jer sam od malih nogu bio navijač Hajduka i bio sam fasciniram u ono vrijeme fanatizmom i navijačkim duhom hajdukovaca, koji je bio nevjerojatan. Da, dobivao sam pakete s mandarinama koje su bile preslatke. Sjećam se tog okusa i danas. Ali eto, otišao u Partizan i mislim da sam u datom trenutku napravio najbolju odluku. Tko zna, možda bi bilo bolje da sam otišao u Hajduk, a možda i lošije, no dobro je ovako. Ne mogu se žaliti.'' Za kraj, veliki derbi Lige prvaka u četvrtfinalu. Bayern igra protiv vašeg Reala. Kako prognozirate taj meč? ''Kao prvo žao mi je što se takve dvije velike momčadi susreću u već  četvrtfinalu Lige prvaka. Žao mi je što jedna ekipa mora ispasti u ovako ranoj fazi. Ja se nadam da će Real proći dalje. Jako bitna utakmica. S dovođenjem Ancelottija Bayern želi naslov, dok realovci žele napraviti sve da kako bi obranili naslov prvaka Europe, što nitko nije napravio i što je motiv više, tako da su tu svi preduvjeti za spektakl.''