Po dolasku u Torino 2015. godine mnogi su mu predviđali brzi oproštaj od Stare dame, odlazak već u idućem prijelaznom roku, no Mario Mandžukić već se u prvoj sezoni pokazao kao sjajan dodatak ionako jakoj momčadi Juventusa. Godinu kasnije kao konkurencija mu je za nevjerojatnih 90 milijuna eura stigao argentinski superstar Gonazalo Higuain i opet su kritičari selili Mandžu, predviđali mu mrvice na terenu pa i pobunu protiv trenera.  I ponovno je Mandžo 'preživio', pokazao kakav je borac, kakva je igračina pa čak i uvjerio sve da ne mora nužno biti u vrhu napada da bi bio sretan. Allegri je promijenio sustav igre, prilagodio ga ubojitom trojcu Dybala - Higuain - Mandžukić i hrvatski je napadač oduševio sve, stručnjake, suigrače, protivnike i na kraju one koje je najteže zadovoljiti - navijače. A oni su ga sada u anketi portala IlBiancoNero proglasili najboljim Juventusovim igračem ove sezone. Hrvatski je napadač dobio 44,9 posto glasova te iza sebe ostavio velike zvijezde Higuaina (33%), Buffona (10,2%) i Dybalu (6,5%), dok su tek nekoliko glasova dobili Bonucci, Pjanić i Dani Alves. U sezoni na isteku Juventus je već osvojio Serie A i kup Italije, a pred momčadi je još samo finalna utakmica Lige prvaka protiv Real Madrida (3. lipnja) i sasvim je jasno da će ova sezona biti jedna od najdražih u bogatoj karijeri Marija Mandžukića. Trofeji, novi ugovor do 2020. godine i neizmjerno poštovanje navijača... Više od toga nitko ne može tražiti. Naravno, kad je riječ o tako velikom klubu kakav Juventus jest, jasno je da je i više izbora u igri. U onom objavljenom na stranicama Juventusa najboljim je proglašen Gonzalo Higuain, a na portalu Rivistaundici jedan od stručnjaka nagradu igrača godine u Serie A dao bi upravo našem Mandži.