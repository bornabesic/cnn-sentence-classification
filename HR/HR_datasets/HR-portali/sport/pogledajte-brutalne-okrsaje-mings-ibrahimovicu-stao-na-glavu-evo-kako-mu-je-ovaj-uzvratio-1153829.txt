Manchester United nije uspio pobijediti Bournemouth na domaćem terenu, iako je cijelo poluvrijeme imao igrača više. Završilo je 1:1, a u glavnoj ulozi opet je bio Zlatan Ibrahimović, ovoga puta ne zbog golova. U strijelce se nije upisao, a u drugom poluvremenu nije iskoristio jedanaesterac. A utakmicu ćemo pamtiti po brutalnim okršajima u kojima su sudjelovali on i Tyrone Mings. Igrač gostiju prvo je stao Ibrahimoviću na glavu, što je izgledalo vrlo gadno, a onda je uslijedila Zlatanova osveta laktom u glavu. Bilo je tu i hrvačkih zahvata, što sve možete vidjeti u našim videima. - Gledajte, ono što se događa na terenu, ondje i ostaje. Nisam tip osobe koja napada izvan travnjaka. Imate TV, pogledajte fotografije… Skočio sam, i to visoko, a Mings je skočio na moj lakat, rekao je Ibrahimović. I Mings je izjavio da nije namjerno stao Ibrahimoviću na glavu, a engleski mediji i navijači očekuju da bi i jedan i drugi mogli biti naknadno kažnjeni nakon pregleda snimke.     