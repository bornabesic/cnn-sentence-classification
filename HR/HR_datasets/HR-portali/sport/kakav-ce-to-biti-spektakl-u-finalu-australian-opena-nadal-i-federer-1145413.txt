Španjolac Rafael Nadal bit će suparnik Švicarca Rogera Federera u finalu turnira tenisača na prvom ovogodišnjem "grand slam" turniru, Australian Openu u Melbourneu, Nadal je u petak u polufinalu svladao Bugarina Grigora Dimitrova sa 6-3, 5-7, 7-6 (5), 6-7 (4), 6-4 nakon gotovo pet sati igre.   Nadal i Dimitrov odigrali su vrhunski susret o čemu svjedoči i podatak kako su oba igrača imala više "winnera" nego neprisiljenih pogrešaka. Već u prvoj igri prvoga seta Dimitrov je imao dvije prilike za oduzimanje servisa Nadalu, no nije ih uspio iskoristiti, dok je Nadal ostvario "break" za vodstvo od 3-1 što mu je bilo dovoljno za osvajanje prvoga seta. Drugi set donio je nekoliko preokreta, Dimitrov je dva puta imao "break" prednosti, no nije ga uspio zadržati, da bi kod svog vodstva 5-4 propustio četiri set-lopte na Nadalov servis. Ipak, uspio je poravnati dvoboj iskoristivši petu set-loptu kod vodstva 6-5. U trećem setu Nadal je prvi stigao do "breaka", no Dimitrov je odmah vratio zaostatak, pa se ušlo u "tie-break" tijekom kojega je Španjolac bio u stalnoj prednosti i na kraju ga dobio sa 7-5. Tijekom čitavog četvrtog seta nije bilo gubitka servisa, a u odlučujućoj igri taj se put bolje snašao Dimitrov, koji je poveo sa 6-3 i zatim realizirao drugu set-loptu. Odlučujući peti set ponudio je veliku dramu, oba su igrača propustila po nekoliko prilika za "brak" prije no što je Nadal oduzeo servis Dimitrovu u devetoj igri i poveo sa 5-4 uz servis za meč. No, niti tada se Dimitrov nije predao, u posljednjoj je igri nekoliko puta uspijevao stići do izjednačenja, ali je Nadal na kraju ipak realizirao treću meč-loptu. Nadal i Federer dosada su se osam puta sastajali u finalima "grand slam" turnira, omjer pobjeda je 6-2 u korist Španjolca, a posljednji puta su se sastali u finalu 2011. u Roland Garrosu kada je također bolji bio Nadal. Na Australian Openu su jedini finale igrali 2009., a Nadal je slavio sa 7-5, 3-6, 7-6 (3), 3-6, 6-2. Usto su se još dva puta sastali na prvom "grand slamu" sezone, u polufinalima 2012. i 2014., a oba puta je pobijedio Nadal. Nadal i Federer su ukupno dosada odigrali 34 dvoboja i omjer je 23-11 u korist Španjolca. Nadal je u dosadašnjoj karijeri osvojio 14 "grand slam" turnira, posljednjeg u Roland Garrosu 2014. Federer u svojoj riznici ima 17 "grand slam" naslova, a posljednjeg je osvojio u Wimbledonu 2012. U Melbourneu je Nadal slavio samo jednom, 2009., a Federer četiri puta, posljednji 2010. godine. Dimitrovu je ovo bio drugi nastup u polufinalu nekog "grand slam" turnira, nakon Wimbledona 2014., ali još uvijek čeka na prvi finale. Ovo mu je bio 11. meč u 2017. godini i prvi poraz, prije Australian Opena osvojio je turnir u Brisbaneu.   POLUFINALE: Rafael Nadal (Špa/9) - Grigor Dimitrov (Bug/15) 6-3, 5-7, 7-6 (5), 6-7 (4), 6-4