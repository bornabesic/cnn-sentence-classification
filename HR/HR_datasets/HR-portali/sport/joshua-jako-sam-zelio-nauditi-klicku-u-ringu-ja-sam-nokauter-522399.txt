Svi pričaju o tim kasnijim rundama i imaju pravo, čak je i na treningu to izuzetno teško izdržati. No radio sam puno na tome, znao sam da će biti teško. No, znate što, boks nije lagan sport. Morate raditi, kopati, orati, pokazati karakter da biste došli ovdje. Naravno da je važna vještina, ali i volja, odlučnost... Morate biti kompletan sportaš da bi imali priliku uopće doći ovdje i pokazati što znate, samo da dobijete priliku, rekao je nakon svoje najveće pobjede u karijeri Anthony Joshua. Veliki Vladimir Kličko pao je u 11. rundi i više nije bilo povratka. No do te, za njega kobne 11. runde, Ukrajinac je prema svim stručnjacima vodio na bodove i Joshui je trebao nokaut za slavlje, udarac koji će uspavati Klička. - Gradio sam svoju pobjedu rundu po rundu. Znao sam da mu mogu nauditi svojim udarcima, ipak smo mi teškaši i jako udaramo, no ono što je bilo najvažnije je stvoriti si priliku za pobjednički udarac. Vladimir je fantastičan u izbjegavanju udaraca i znao sam da moram preuzeti rizik da bih mu zadao neke teške udarce. Ja učim iz runde u rundu, i to na velikoj pozornici - iskren je i skroman Joshua. Nevjerojatan, gotovo filmski scenarij ovog velikog meča počeo se pisati u petoj rundi. Tek tada krenuo je pravi obračun dva velika boksača. Joshua je srušio Klička, silovito navalio na njega, no ubrzo se ispuhao, Kličko je preživio i preuzeo inicijativu te u šestoj rundi gotovo završio meč sjajnim serijama. A onda je na Joshuu došao red da pokaže da zna primati udarce i graditi meč do pobjede. - Ja sam nokauter, ne dolazim boksati, dolazim nauditi ljudima u ringu. Jako sam mu želio nauditi u ringu uz sve dužno poštovanje prema Vladimiru. Na kraju sam shvatio što moram raditi i napravio sam to - izravan je Britanac. Pred početak te 11. runde Joshua je najavio Kličku da će ga nokautirati. - Rekao sam mu 'u idućoj rundi ću ti isprašiti stražnjicu'. Bilo je to klasično prepucavanje usred meča. Kakav je osjećaj bio boksati pred toliko ljudi? - Sad idem doma sa svojom obitelji, pojest ćemo dobru hranu, opustiti se... Iskustvo? Ma to je samo prvi takav meč u nizu. Ne idem nigdje, prije ili kasnije opet ću boksati na Wembleyu. Postavlja se pitanje s kim će boksati u idućem meču. - Ja sam boksač i svejedno mi je s kim ću u ring, no moj promotor i trener najbolje znaju što je dobro za mene. Svi se nešto javljaju, izazivaju, ja sam tu... 