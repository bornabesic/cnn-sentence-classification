Hrvatska nogometna reprezentacija danas se okupila prvi put nakon Europskog prvenstva u Francuskoj. Izbornik Ante Čačić u Zagrebu je okupio najbolje što imamo i kreće novi ciklus pod imenom "Svjetsko prvenstvo u Rusiji". – Drago mi je da smo i dalje u jednom dobrom stanju koje nas nije napustilo nakon Eura. Vjerujem da ćemo s istim snagama prezentirati sve što je potrebno da reprezentacija nadolazeće kvalifikacije apsolvira na najbolji mogući način, pa i jedini koji nas zadovoljava. Cilj je jasan, želimo se plasirati u Rusiju – rekao je Ante Čačić pa nastavio: – Ispred nas je 10 utakmica, skupina koja je najjača. Tamo su četiri reprezentacije s Eura, ali ono što smo mi prezentirali u posljednjih godinu dana, naročito na Euru,  daje nam pravo da se stavimo u ulogu favorita. Hrvatska će 5. rujna igrati protiv Turske, a susret će se igrati pred praznim Maksimirom zbog kazne. – Pred nama su dvije utakmice, Turska i Island, u kojima nećemo imati pomoć gledatelja. No, vjerujem da nas to neće sputati. Sinergija koju su igrači osjetili s navijačima u Francuskoj će nas i dalje nositi. Vjerujem da ćemo već prvu utakmicu krenuti na najbolji mogući način, da ćemo uspješno otvoriti kvalifikacije. – Što se tiče igračkog kadra, svi su tu s Europskog prvenstva, osim kapetana Srne koji se oprostio te Schildenfelda, no uskočili su Pivarić i Lovren. Lovren se vratio nakon nesporazuma s izbornikom. – O Dejanu Lovrenu je posljednjih mjeseci napisano puno stvari, znam iz kojih razloga nije bilo na Europskom prvenstvu. No, ja sam i na inauguraciji rekao kako niti jedan igrač, pa ni izbornik neće biti ispred reprezentacije. Siguran sam da je Lovren shvatio zašto nije bio na Euru, njemu je propuštanje Eura bila svojevrsna kazna. On sada ne bi smio dalje ispaštati, rekao sam da ću ga pozvati kada shvati svoje pogreške, a to sam i napravio. Fatih Terim nije pozvao najveću zvijezdu, Ardu Turana iz Barcelone... – Turska želi ići na Svjetsko prvenstvo, ne bih ulazio na koji način je kolega Terim birao svoje igrače. Siguran sam da će učiniti sve da i oni uđu u novi kvalifikacijski ciklus. Turska neće biti slabija što nema nekih poznatijih pojedinaca, vidjeli smo kako su s njima izgledali na Europskom prvenstvu. Odlaskom Srne, mjesto kapetana ostalo je prazno. Kao i mjesto na desnom beku. – Novi kapetan bit će Luka Modrić , a naša dva dokapetana Vedran Ćorluka i Ivan Rakitić. – Šime Vrsaljko je igrač koji je već godinama u krugu reprezentacije, iza sebe ima sjajnu sezonu u Serie A, a sada je član madridskog Atletica. On je prirodni nasljednik Darija Srne. To ne znači da je neprikosnoven, tu imamo i Jedvaja koji uspješno nastupa u Bundesligi. – Teško mi je reći tko je favorit za mjesto na lijevom boku, vidjet ćemo u kakvom su stanju Pivarić i Strinić. Tek smo zakoračili u novu natjecateljsku sezonu, igrači nisu u istom stanju kao na Euru. No, tako je i s ostalim reprezentacijama, imamo još utakmicu u Sisku, pa i svakodnevni rad do ponedjeljka. Do tada ćemo iskristalizirati početnu postavu. Dinamo je pokrenuo inicijativu za dovršetak stadiona, što kažete na to? – Hrvatskoj treba nacionalni stadion, evo sada kreću kvalifikacije za Svjetsko prvenstvo. Utakmicu protiv Turske će u TV prijenosu gledati 30 – 40 milijuna Turaka, dobar dio Europe i svijeta. I bit će to potpuna antipropaganda za našu zemlju. Mi imamo tako velike sportaše koje smo vidjeli i na Olimpijskim igrama, tu su i naši nogometaši. Svi skupa zaslužujemo više ulaganja države u sport. Vjerujem da će se to u budućnosti promijeniti, ova inicijativa Dinama je hvale vrijedna, nadam se da će imati podršku onih kojima je to važno. Prije svega Grada Zagreba. I da ćemo dobiti stadion na kojem se možemo osjećati ugodno, biti ravnopravni s ostalim zemljama – završio je Čačić. 