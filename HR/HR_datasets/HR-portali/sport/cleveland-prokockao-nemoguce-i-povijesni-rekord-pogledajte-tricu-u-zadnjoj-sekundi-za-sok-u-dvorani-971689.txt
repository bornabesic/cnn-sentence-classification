Screenshot (Youtube) NIŠTA od nove "metle". Cleveland je u trećoj utakmici finala Istoka izgubio 108:111 od Bostona i tako prokockao priliku otići na 3:0 u seriji. Cleveland je mogao postati i prva momčad koja je vezala 14 pobjeda u doigravanju, ali su kao i Lakersi prije 28 godina ostali na 13 pobjeda zaredom. Branitelji naslova prokockali su ogromnih 21 razlike u trećoj četvrtini, a Boston ih je šokirao i bez najveće zvijezde Isaiaha Thomasa. Odlučujuću tricu pogodio je Avery Bradley, kojem je to bio 20. poen u ovom okršaju.    Boston, koji je u prošloj utakmici doživio najsramotniji poraz u svojoj povijesti (-44), predvodio je Marcus Smart s 27 poena, od čega čak sedam trica.  Na drugoj strani razočarao je LeBron James koji je odigrao jednu od najlošijih utakmica u karijeri, postigao je tek 11 poena uz šest izgubljenih lopti. Kyrie Irving je za prvake, koji su posljednji poraz doživjeli još u petoj utakmici prošlogodišnjeg NBA finala, ubacio 29, a Kevin Love 28 poena.