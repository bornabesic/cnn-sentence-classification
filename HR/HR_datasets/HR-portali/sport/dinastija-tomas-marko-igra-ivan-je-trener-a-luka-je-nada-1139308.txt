Svestrani vanjski igrač koji će 3. siječnja proslaviti 32. rođendan igra toliko korisno da ga je jedan potencijalni izbornik već stavio na svoju listu. – Meni je najvažnije da sam zdrav, da nemam problema s ozljedama dulje vrijeme. Što se pak tiče reprezentacije, kada god sam bio zdrav, ona nikad nije bila upitna – rekao je Marko Tomas. A nažalost, s ozljedama baš i nije imao sreće pa je propustio čak četiri Eurobasketa. Zapravo, na onom posljednjem bio je u sastavu, ali zbog ozljede nije mogao igrati. – Igrao sam 2005. u Crnoj Gori i Srbiji, a potom 2007. u Španjolskoj, a onda sam morao propustiti četiri Eurobasketa zaredom. Izbornik se treba dodvoravati Kad smo već na toj temi, ima li Marko svog kandidata za glavnokomandirajućeg reprezentacije? – Ne bih se htio miješati u unutarnje sukobe oko reprezentacije. Ako je napravljen dobar rezultat, a ovoljetni domet se takvim smatra, onda je logično da ostane ista postava, a sve ostalo su igre i igrice. Opća je procjena da je Perasović bolji trener od Petrovića, jer ga i tržište takvim smatra, no Peras je s reprezentacijom doživio debakl, a Aco je postigao veliki pomak. – Peras je odličan trener, to je već dokazao, no on je trener koji voli jaku disciplinu, a nju je u reprezentaciji teško postići. Htjeli ili ne htjeli, izbornik se treba dodvoravati igračima na koje računa za reprezentaciju. Inače, ja sam prvi sumnjao u uspjeh na kvalifikacijskom turniru, no Aco je pak na brzinu sve posložio i već se u Torinu vidjelo da svi dišu zajedno. Odigrali su dečki sjajno i u Riju, a sve kritike upućene treneru za četvrtfinale nisu realne jer i ta je utakmica protiv Srbije bila dobar nastup. Šteta je samo što su neki igrači izgorjeli u želji da se dobije Srbija. Uostalom, na kraju su dečki i u toj utakmici pokazali karakter i došli do šuta za preokret. Što mu se najviše svidjelo u igri te Petrovićeve Hrvatske? – Jedan vrlo jednostavan detalj. Konačno se znalo tko je glavni igrač. Izvršena je jasna podjela uloga. I Cedevita je ove sezone igrala svoju najbolju košarku kada se znalo tko je glavni igrač, a u tih mjesec dana bio je to Pierre Jackson. Nažalost, on se vratio u SAD i sada kao član Texas Legendsa, momčadi iz NBDL lige, čeka svoju novu NBA priliku. – Za mene je stvarno bio šok kada sam čuo da nas napušta, a posebice kada sam čuo da odlazi, a da ne ide u NBA ligu. Koliko je Ryan Boatright, igrač slične stature poput Jacksonove, zapravo drukčiji igrač? – Boatright je pokazao da je dobar skorer, no njemu vjerojatno treba više vremena no Jacksonu da se uklopi u čemu mu i svi mi suigrači moramo što je više moguće pomoći. Cedevitu je dopala skupina bez turskih klubova, a putovanja u Tursku postaju sve veći rizik. Eto i u Tomasovoj Ankari, u kojoj je proveo proteklu sezonu, opet je bila frka. – Jako mi je žao što se to Turskoj događa jer to je jedna od najsportskijih zemalja u Europi, a i lijepa zemlja sjajni ljudi. Što se toga tiče, mogao bih igrati tamo dulji niz godina, no ipak sam rekao agentu da ne gleda prvo Tursku. Jer, u onoj jednoj sezoni dogodila su se tri teroristička napada u Ankari. Jednom pored dvorane, jednom u centru, na policijski konvoj, a jednom ispred jedne civilne ustanove. Nisam zbog toga paničario, no moji su doma bili zabrinuti. Otac nas je sve ‘zarazio’ Kad smo već kod najdražih, Tomasovi su jedna od nakošarkaškijih obitelji u Hrvatskoj. Otac Ante profesor je tjelovježbe i košarkaški trener, a braća Ivan i Luka su košarkaši. Stariji Ivan započeo je trenersku karijeru i trenutačno radi s mlađim uzrastima u Ciboni. – Ivan ima košarku u malom prstu i još je kao igrač pokazivao afinitet prema trenerskom poslu. Ovo mu je već treća trenerska sezona, a u košarci je 24 sata dnevno. Još uvijek rekreativno i igra, a već je jedan trenerski trofej osvojio. Mlađi brat Luka igrač je Zadra, jer se otac prošlo ljeto nije uspio dogovoriti s Cedevitom. – Oni koji ga sada ne vide visoko, iznenadit će se. On će biti moderan razigravač jer za to ima vrhunske predispozicije. Atleta je, a obranu voli igrati kao i ja u njegovim godinama. Dalek je to još put, pred njim je još jako puno treninga i utakmica, dobrih i loših nastupa, no voli trenirati. Čak je bolji u tome od mene. 