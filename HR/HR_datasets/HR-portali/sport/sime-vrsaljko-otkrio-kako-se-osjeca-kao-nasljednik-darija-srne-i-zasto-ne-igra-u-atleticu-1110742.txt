Otvaranje novih kvalifikacija sve je bliže, samim time raste napetost u hrvatskim redovima. Pred medijima su se danas pojavili Šime Vrsaljko i Milan Badelj. Obojica će već u ponedjeljak biti u prvom planu, taj će dvojac biti važne karike hrvatskog izbornika, piše Goal. – Ne, ne osjećam poseban pritisak što bih na desnom boku trebao zamijeniti Dariju Srnu. Nisam pričao s njim nakon Eura, ali sam uvijek imao njegovu podršku. Moj je cilj uvijek isti, moram biti pravi, maksimalno biti fokusiran na dvoboj s Turskom. I ne bih rekao da sam sada nedodirljiv na desnom boku, treba to potvrditi na terenu. Ova se utakmica ne bi trebala previše razlikovati od one s Turcima s Europskog prvenstva, naš pristup uvijek mora biti isti – rekao je Šime Vrsaljko koji još nije debitirao za Atletico Madrid. – Ne, ne bih rekao da su to problemi. To je – Atletico Madrid, zna se hijerarhija, ljudi u klubu znaju što rade. Prednost za sada imaju igrači koji poznaju sustav. No, radim maksimalno, dajem sve od sebe i dobit ću prigodu. Simeone? Ma o njemu se sve zna, pod njim se radi odlično, treninzi su zanimljivi, stvarno je odličan trener – završio je Vrsaljko. Milan Badelj na Europskom prvenstvu bio je važna opcija Ante Čačića u veznoj liniji. A veznjak Fiorentine imat će svoju minutažu i u ponedjeljak... – Znamo što nas očekuje, imamo jako zahtjevnu grupu u kojima su sve reprezentacije kvalitetom jako blizu. No, mi smo ipak za nijansu kvalitetniji od tih suparnika, to želimo pokazati već u prvoj utakmici protiv Turaka – rekao je Milan Badelj. U talijanskoj Serie A sve je više Hrvata... – Veseli me ta činjenica, Talijani nas jako cijene. Kada neki Hrvat dođe u talijanski klub, o njemu se odmah priča kao kvalitetnom igraču. To je potvrda svega što smo kao reprezentacija napravili posljednjih godina. I jedva čekam te velike utakmice s drugim Hrvatima. Njegov menadžer Dejan Joksimović danas je kazao kako sigurno nećete produljiti ugovor s Fiorentinom... – Pa nisam još ni dobio ponudu za novi ugovor, tako da o ovome nema smisla raspravljati – završio je Badelj... >> Što su još Vrsaljko i Badelj rekli pročitajte ovdje 