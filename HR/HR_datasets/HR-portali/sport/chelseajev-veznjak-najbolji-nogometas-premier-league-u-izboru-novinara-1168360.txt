Vezist Chelsea N'Golo Kante proglašen je najboljim igračem sezone Premier League u izboru engleskih novinara. Francuski nogometaš je pobijedio u izboru 340 novinara članova Udruženja nogometnih novinara (FWA), ispred suigrača Edena Hazarda i Delea Allija iz Tottenhema koji je završioo na trećem mjestu. Novinari su se trebali odlučiti između 17 igrača, a 26-godišnji Francuz je dobio 65 posto glasova.  Kante je peti igrač koji je u zadnjih šest sezona izabran za najboljeg u engleskom prvenstvu u izboru profesionalnih nogometaša i novinara koji prate nogomet.  Prošle godine njegovi bivši suigrači iz Leicestera Jamie Vardy i Riyad Mahrez podijelili su te dvije nagrade.  "Velika je čast i sjajan osjećaj osvojiti takvu nagradu, posebno jer je konkurencija u Chelsea i u Premier League velika. Ponosan sam što su me novinari izabrali za najboljeg", rekao je Kante.  Dodjela nagrade bit će 18. svibnja na svečanoj večeri na kojoj će se obilježiti i 70. obljetnica FWA. 