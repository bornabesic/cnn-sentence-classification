Uskoro bi se trebala završiti sapunica oko, po nekima lakrdije, po nekima boksačkog meča stoljeća između neporaženog, umirovljenog boksačkog šampiona Floyda Mayweathera Jr. i najpopularnijeg MMA borca današnjice Conora McGregora. Nagađanja, špekulacije, a zatim i pregovori traju već mjesecima. U srijedu je zaključen dogovor predsjednika UFC-a Dane Whitea i Conora, koji je konačno potpisao ugovor. Sada je na redu Floyd Mayweather koji protekle dane provodi u Londonu gdje će pratiti meč svojeg boksača Gervonta Davisa narednog vikenda. - Od sada pa sve do subote ne želim da me itko išta pita za McGregora - nervozan je bio Mayweather na pitanje novinara o tome kako idu pregovori. - Pitajte me nakon subote. Tada me možete pitati o meču s McGregorom i odgovorit ću vam. Dok ne završi meč Davisa, ne želim o tome pričati. Britanski mediji raspisali su se o njegovoj zaradi u meču protiv UFC-eva prvaka lake kategorije. Britanci spominju sumu od 300 milijuna dolara, a američki boksač dao je naslutiti da su novinari blizu istine ili u potpunosti u pravu. - Vjerujem da sam jedan od najbolje plaćenih sportaša u povijesti uz Tigera Woodsa, Michaela Jordana i LeBrona Jamesa. Svi oni su također zaradili gomilu novca - zaključio je bivši boksač.