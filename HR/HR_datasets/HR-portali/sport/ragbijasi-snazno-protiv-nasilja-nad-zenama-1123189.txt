Na Stadionu Stjepan Spajić u Zagrebu hrvatska ragbijaška reprezentacija ugostila je europske sveučilišne legende iz Oxforda, te ponovno poslala snažnu poruku protiv nasilja nad ženama. Trogodišnja suradnja s udrugom Ženska soba pruža pozitivan primjer i promiče stav da je neprihvatljivo upotrebljavati silu u međuljudskim odnosima. - Snaga se dokazuje na terenu, a ne u obiteljskom domu. Društvo mora postati osjetljivije na teške životne situacije mnogih žena. Ovim događajem usmjeravamo i djecu na pravi put tako da im približimo sportski duh i prave vrijednosti - izjavio je kapetan Mario Ozich, koji je zamijenio ozlijeđenog Nika Jurišića. U sklopu utakmice održan je Dječji rugby festival na kojem su se djeca upoznala s osnovama ovog sve popularnijeg sporta, a po završetku susreta organizirano je i druženje s hrvatskim reprezentativcima i igračima Oxforda, koji su malim posjetiteljima podijelili slatke poklon pakete. U prijateljskom ozračju mnoge su obitelji zajednički navijale za igrače izbornika Milana Yelavicha iako je uigraniji Oxford pobijedio rezultatom 7:45, a u sportskoj atmosferi uživali su i veleposlanici Velike Britanije, Australije i Irske, kao i predstavnici Grada Zagreba. Boljem rezultatu možemo se nadati već idućeg vikenda na susretu Europskog kupa nacija protiv Andore u Splitu, a vikend nakon naši ragbijaši gostuju u Izraelu. 