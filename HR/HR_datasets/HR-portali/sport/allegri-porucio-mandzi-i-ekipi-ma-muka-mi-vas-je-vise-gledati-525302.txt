Ne, nije naslov ono što ste prvo pomislili. Nema nikakvih tenzija u Juventusu, čudno bi bilo nakon osvajanja Kupa u srijedu, odnosno sjajnih situacija u Serie A i Ligi prvaka. Juventus sutra mora pobijediti Crotonea na svom terenu i postaje prvak Italije, šesti put uzastopno. Nakon toga, očekuje ih finale Lige prvaka protiv Reala 3. lipnja u Cardiffu. Njihov trener Max Allegri u Italiji je poznat kao šarmantan tip, zna u pravo vrijeme 'izvaliti' dobru stvar. - Želimo osvojiti 'scudetto'. Moramo to osvojiti sutra. Rekao sam momcima da ih je muka gledati svakog dana i da će, ako pobjede sutra i potvrde naslov, dobiti nekoliko dana odmora. Poslije toga možemo se u miru spremati za Cardiff - počeo je Allegri pa nastavio. - Ovo je trenutak sezone u kojem moramo uhvatiti bika za rogove. Prvo se moramo koncentrirati za Crotone koji je u sjajnoj seriji uzeo 17 bodova na zadnjih sedam utakmica. Onda ćemo se posvetiti finalu Lige prvaka. Finale se ne igra, finale se pobjeđuje - kaže Max za kraj. Mario Mandžukić trebao bi sutra početi utakmicu od prve minute, unatoč zarađenoj ozljedi leđa i razbijenoj arkadi.