U srijedu ujutro je iz Međunarodne zračne luke Zagreb otputovao prvi dio hrvatske paraolimpijske reprezentacije koja će od 7. do 18. rujna nastupiti na 15. Ljetnim paraolimpijskim igrama u Rio de Janeiru, a proslavljena stolnotenisačica Sandra Paović je uoči odlaska najavila pohod na svoje prvo paraolimpijsko zlato.  - Odlično sam odradila pripreme za Paraolimpijske igre. Hvala dragom Bogu da me zdravlje dobro služi i vjerujem da će tako biti i u Riju. Ako odigram onako kako sam do sada igrala, vjerujem u svoje prvo paraolimpijsko zlato - izjavila jedna od najboljih svjetskih paraolimpijski u stolnom tenisu. No, Sandra je svjesna da će u Riju imati snažnu konkurenciju. - Naravno da svaki novi dan nosi svoje i sigurno neće biti lako. Proučila sam svoje konkurentice, a imam još osam dana vremena da još jednom sve dobro proanaliziram i da ništa ne prepustim slučaju. Naravno da je na meni velika odgovornost, ali imam dovoljno iskustva da sve to nadvladam i da ostvarim svoj san i postanem paraolimpijska pobjednica. Nije to lako, ali jedva čekam da počnem igrati - zaključila je Sandra Paović. Emil Gubica, izbornik hrvatske stolnoteniske reprezentacije istaknuo je da su naše četiri stolnotenisačice naporno protekla četiri mjeseca trenirale u Zagrebu, slovenskom Laškom i poljskoj Visli te da su u odličnoj formi. - Sportski je nadati se da ćemo donijeti prva paraolimpijska odličja za hrvatski stolni tenis - optimistično je najavio Gubica. Hrvatska atletska reprezentacija i ovog je puta najbrojnija na paraolimpijskim igrama s čak jedanaest sportaša, a izbornik Tomislav Krističević smatra da rezultati neće ovisiti samo o hrvatskim reprezentativcima, već i o konkurentima iz više od 170 zemalja. - Očekujem izuzetno kvalitetne rezultate, a svoj optimizam temeljim na uspjesima koje su naši atletičari u ovoj godini ostvarili. Svi su zdravi i odlično su se pripremili, a to je najvažnije - rekao je izbornik Krističević te dodao: - Iako nam ide na ruku suspenzija ruske reprezentacije, to me čini izuzetno žalosnim, ali zasigurno će atletski dio natjecanja biti na visokom nivou. Očekujem da osvajači svjetskih i europskih medalja potvrde svoju kvalitetu, a to su prije svih Branimir Budetić, Zoran Talić, Mikela Ristoski i naša nova zvijezda Velimir Šandor koji je u proteklih godinu dana osvojio svjetsku broncu i europsko srebro.