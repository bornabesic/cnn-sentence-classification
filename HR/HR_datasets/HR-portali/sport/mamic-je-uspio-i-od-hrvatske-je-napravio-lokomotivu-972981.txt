Foto: Igor Kralj / Pixsell IGRAČI LOKOMOTIVE, podružnice Mamićevog Dinama u HNL-u, okosnica su sramotno sklepane "reprezentacije" Hrvatske koja noćas od 2 sata po našem vremenu na stadionu Memorial Coliseum u Los Angelesu igra prijateljsku utakmicu protiv najjačeg sastava Meksika. Jer među samo 16 igrača koje je "izbornik" Čačić uspio sakupiti za nepotrebni i beskorisni izlet, koji služi krpanju budžeta Šukerovog saveza, te da guzice onih iz krnje selekcije HNL-a ojačane sa četiri legionara, vide puta i gužvaju se na najduljem interkontinentalnom letu, dominiraju igrači Lokomotive. Na popisu su čak trojica; stoper Kolinger te veznjaci Majer i Šunjić. Sve jako solidni igrači iz petoplasirane momčadi prve hrvatske lige, ali naravno, u normalnim okolnostima i pod kapom normalnog saveza, ne samo da njihov klub-podržnica ne bi smio igrati u istom rangu kao i njegova matica, nego ova trojka ne bi mogla prići ni blizu reprezentaciji da je ovo makar njena B ili C postava. A ne ova, koju smo već ranije nazvali "ŽNJ Hrvatska", u kojoj su još dva igrača u HNL-u šestoplasiranog Slavena, dok se tamo našlo mjesta čak za po jednog predstavnika Istre i zaprešičkog Intera, koji kod jedne od najjačih svjetskih reprezentacija odlaze iako su ti klubovi samo stepenicu ili dvije od razigravanja za opstanak u nejakoj hrvatskoj ligi. Hajduk također ima tri igrača, točnije tri igrača previše u ovoj šarenoj družini, ali s daleko više legitimiteta od Lokomotive. Jer Nižić, Tudor i Vlašić ipak dolaze kao igrači trećeplasirane momčadi HNL-a, koja je prvenstvo završila sa čak 25 bodova više od Lokomotive, zastupljene s jednakim brojem nogometaša u ovoj "reprezentaciji", pa je njihova brojnost opravdana time, ali još više zato što na daleki put nije pozvan nijedan igrač dva najbolja kluba HNL-a. Rijeka i Dinamo za četiri dana igraju finale Kupa, tako da za njihove igrače nije dolazio u obzir let do LA-a i natrag. Zvijezde iz inozemstva samo su se nasmijale na obavijest da se na kraju iznimno duge i naporne sezone putuje u Ameriku. Zato je Čačić ostao s "grupom građana", a kako će protiv napaljenih Meksikanaca posložiti momčad koja to nije i koja više nikada neće igrati u ovom sastavu, vjerojatno ne zna ni on sam. Ako se igramo Čačića, onda to izgleda ovako: Kalinić; Miloš, Kolinger, Jedvaj, Barišić - Šunjić, Škorić - Vlašić, Majer, Čop - Santini Nije baš nešto, kažete? Pokušajte vi onda bolje s ovim uzdanicama na raspolaganju: