Sudac Ivan Novak isključio je Tončija Gabrića, Dinamo je vodio 1:0, a na gol je stao dvadesetogodišnji Stipe Pletikosa. Iako je Novak sudio u “plavom dresu”, Plete je fantastično branio i donio Hajduku remi 1:1. Bilo je to 1999. godine. Sedamnaest godina kasnije Lovre Kalinić zaustavio je sve Dinamove napade, podsjetio je na svog uzora. Sjajna velika večer reprezentativnog vratara. Vulić: Bit će veliki golman – Bio je to moj dan, tako je to, ili ga imaš ili nemaš. Sve je ovo zasluga cijele momčadi koja je dala maksimum – ostao je skroman Lovre Kalinić. Nije još imao ni sedamnaest, bila je to zima 2007. godine... Bile su to jedne od brojnih Hajdukovih priprema u Turskoj. Suhonjavi klinac, čak pomalo neuhranjen, letio je kao da je izbačen iz praćke... Elegantna parada, sigurno hvatanje lopte. – Pogledajte ga, nema dvojbi da će biti pravi – rekao nam je u tome trenutku tadašnji Hajdukov trener Zoran Vulić koji je Lovru Kalinića pozvao na pripreme s prvom momčadi. Bilo je samo pitanje trenutka kada će klinac iz Solina eksplodirati, ali karijera se nije razvijala onako kako je planirao. Uslijedile su posudbe u Junak, Novalju, Karlovac... Danas Kalinić kaže da mu je igranje u nižim ligama donijelo važno iskustvo. Ali sjećamo se i detalja kada smo ga susreli da igra nogo-tenis, tek da održi formu... Bili su to dani kada ni u Hajduku nisu vjerovali u pravilan razvoj njegove karijere. Kada je napokon stigao u Poljud, često je bio pod upitnikom, ali Kalinić je iz svake dvojbe izlazio jači, snažniji, kvalitetniji. Ljudski i igrački je sazrijevao iz sezone u sezonu i sada je neprijeporno došao do titule najboljeg vratara hrvatske lige, prva je pričuva Danijelu Subašiću u reprezentaciji. – Ono što te ne ubije, to te ojača – u jednoj je rečenici je opisao stanje kada mu je zimus propao rekordni transfer u englesku Aston Villu. Dodao je tada još nekoliko objašnjenja koja zorno prikazuju zrelost tog 26-godišnjeg mladića. Nije izgubio volju – Nema ništa od samosažaljenja. Živ sam i zdrav, nastavljam kao da se ništa nije dogodilo, nije to kraj svijeta – rekao je Kalinić. Bio je to transfer vrijedan gotovo osam milijuna eura, ali ispriječila se radna dozvola. Kalinić se vratio u Hajduk, dobio kapetansku traku oko ruke. Prije neki dan produljio je ugovor s Hajdukom do 2021. godine, postao pravi klupski oslonac. I na terenu i izvan njega. – Uvijek je nasmiješen, kod njega nema teške i nezgodne situacije. Uvijek spreman na šalu, ali i ozbiljan kada se radi. Lovre je pravi – rekao nam je jedan od “nižerangiranih časnika” iz stožera Marijana Pušnika. 