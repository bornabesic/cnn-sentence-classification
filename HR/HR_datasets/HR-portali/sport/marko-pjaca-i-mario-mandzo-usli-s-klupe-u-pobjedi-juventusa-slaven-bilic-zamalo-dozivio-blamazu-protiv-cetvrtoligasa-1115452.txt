Nakon neočekivanog poraza od Intera, Juventus se 'otrijeznio' i sa 4:0 je u Torinu u petom kolu Serie A pobijedio Cagliari. Tri pogotka su pala u prvom poluvremenu koje je u potpunosti pripalo domaćim igračima, piše Goal. Prvi pogodak je postigao Daniele Rugani i to u 14. minuti nakon što je prvi stigao do odbijene lopte nakon Higuainovog udarca. Ovo je bio njegov prvi pogodak u dresu Juventusa. I Higuain se stigao upisati u strijelce. Ponovno slična situacija pred Cagliarijevim vratima 20 minuta kasnije. Miralem Pjanić je imao zicer, ali mu je udarac skinuo gostujući vratar, lota se sretno odbila do Higuaina koji ju je pospremio u mrežu. I 3:0 je već bilo u 39. minuti. Miralem Pjanić je izveo korner, ali nije nabacio u kazneni prostor kako su vi očekivali, nego je poslao nisku loptu izvan kaznenog prostora, a na nju je natrčao Dani Alves. Bio je to prvi Juventusov pogodak izvan kaznenog prostora ove sezone i prvi Alvesov u Serie A. U nastavku utakmice su zaigrali Marko Pjaca i Mario Mandžukić, a Mandžo je bio zaslužan za četvrti pogodak svoje momčadi. Miralem Pjanić je u 84. minuti ubacio u kazneni prostor, Mandžukić je spustio Lemini čiji je udarac blokiran, ali je onda nesretno loptu u svoju mrežu pospremio Cappitelli.  Ivan Jurić i Genoa su uspjeli zaustaviti Napoli pred svojim navijačima. Utakmica je završila 0:0. Marko Rog i Ivan Strinić su ostali na klupi gostiju. West Ham je u Engleskoj otpor četveroligaša Accringtona na domaćem terenu slomio tek u 96. minuti i tako izborio osminu finala engleskog Liga kupa. Junak je bio Dimitri Payet. Manchester United prekinuo je niz od tri uzastopna poraza pobjedom kod niželigaša Northamptona 3:1. Poveli su vragovi preko Carricka u 17. minuti, no da se na odmor ode s 1:1 pobrinuo se Revell golom iz penala u 42. minuti. Ipak, u nastavku su Herrera i Rashford osigurali slavlje momčadi Josea Mourinha. 