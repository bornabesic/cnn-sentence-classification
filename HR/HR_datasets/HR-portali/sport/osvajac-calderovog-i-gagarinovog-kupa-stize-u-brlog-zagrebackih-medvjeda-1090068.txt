Napadač Francis Pare novi je član KHL Medveščak Zagreb i igrač koji će svojim iskustvom donijeti kvalitetu više zagrebačkim Medvjedima. Kanadski napadač Francis Pare, rođen u okolici Montreala, svoju profesionalnu karijeru započeo je i kroz punih pet godina gradio u AHL filijali Detroit Red Wingsa, Grand Rapid Griffinsima gdje je ubrzo postao miljenik navijača. Odlaskom u Europu, u dva navrata odigrao je po pola sezone za finski TPS, odakle i stiže u Brlog, te okusio što znači igrati u KHL-u s momčadima Metallurga iz Magnitogorska, Traktora iz Čeljabinska i Slovana iz Bratislave. "Francis je napadač koji jako dobro igra na obje strane leda. Dokazao je da zna i može postizati pogotke u KHL-u i ima karakter kakav tražimo i želimo u momčadi. U drugoj polovici prošle sezone imao je jedan od najboljih omjera broja pogodaka po utakmici u Finskoj. Od njega puno očekujemo i u postavi će gotovo sigurno biti u top 6", izjavio je sportski direktor Medveščaka Aaron Fox. Pare sa sobom donosi veliko iskustvo dvije uzastopne godine igranja za pobjedničke momčadi u dvije različite lige.  U svojoj petoj godini igranja za Griffinse je 2013. u svojem posljednjem nastupu na sjevernoameričkom kontinentu, visoko podigao Calderov pehar iznad glave. U doigravanju je kroz 24 utakmice utkao 12 bodova, a zasigurno mu je najdraži onaj koji je donio pobjednički pogodak u drugoj utakmici finala. U jednakom tonu Pare je nastavio sezonu kasnije prelaskom na europski led. Ovaj kanadski centar, koji podjednako dobro igra i na pozicija krila, doveden je u momčad iz Magnitogorska koja će te godine po prvi puta osvojiti Gagarinov kup. Iako je igrač manjeg okvira, Pare odlično čuva pak i ima izvrstan pregled igre te je prije svega razigravač. Poznat je po odlascima pred suparničku mrežu, gdje se zna izboriti za svoje mjesto i iskoristiti i najmanju priliku za pogodak.