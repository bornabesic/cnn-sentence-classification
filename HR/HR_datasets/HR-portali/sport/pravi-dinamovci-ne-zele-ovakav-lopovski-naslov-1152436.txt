Cirkus, lakrdija, pljačka, lopovluk, sramota. Svaka od ovih riječi savršeno opisuje ono što se jučer dogodilo u 90. minuti utakmice Cibalije i Dinama. Sudac Damir Batinić iz Osijeka kod rezultata 1:1 dosudio je jedanaesterac za Dinamo kojeg ne bi dosudio ni najzagriženiji navijač Dinama na svijetu. Bio je osječki arbitar na samo dva metra od Soudanija i Žderića, i zaista nije jasno kako je “izmislio” kontakt vinkovačkog braniča s Alžircem, te pokazao na bijelu točku u trenucima kada je Cibalija bila na koračić da Dinamu uzme dva boda.  E sad, tri su opcije takvog Batinićeva previda. Ili je slabovidan, pa pod hitno mora oftamologu, ili nema pojma o suđenju, ili je tendenciozan i namjerno pomaže Dinamu kao što je to proteklih godina radilo puno naših sudaca. Nažalost, dojma smo da je u pitanju ovo posljednje.  Upozoravali smo i prije početka drugog dijela prvenstva da će suci imati veliku odgovornost u borbi za naslov, i apelirali na njihovo poštenje. Ali, sve je po starom.  Lakrdija u režiji sudačke organizacije se nastavlja, iako bi je možda trebalo prekinuti. Možda bi bilo najbolje zaustaviti prvenstvo, odmah dati naslov Dinamu, i poštedjeti muke sve nas koji navijamo za pošten nogomet.  Ali gospodo draga, ako je već Batinić jučer morao biti slijep, normalni navijači slijepi nisu. Pokazala je to i reakcija BBB-a koji su vratili igračima dresove koje su im oni bacali.  Pravog navijača Dinama ne zanima naslov koji se dobiva metodama iz Sjeverne Koreje, pravog navijača zanima pošten nogomet u kojem Dinamo neće iza sebe imati cijelu sudačku mašineriju i vrh HNS-a. Da je naš nogomet pošten, onda bi Soudani dobio tri utakmice kazne zbog simuliranja, a Batinić izgon iz Prve HNL do kraja sezone. No, to se sigurno neće dogoditi, jer naš je nogomet već odavno u funkciji nekolicine ljudi. Ili, kako je to jučer u Vinkovcima skandirao cijeli stadion, i BBB-i i domaći navijači - HNS, pederi, nogomet ste sjebali. Nažalost, bojimo se bespovratno. Za više sporta posjetite našu novu Facebook stranicu Večernji list - Sport >>Most: Tražimo prestanak farse i neopozive ostavke vodećih ljudi HNS-a! 