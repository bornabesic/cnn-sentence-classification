Na vrlo ozbiljne optužbe Josipa Stojanovića Hrvatski košarkaški savez promptno je reagirao i to u energičnoj izjavi v. d. glavnog tajnika Josipa Vrankovića. – S obzirom na prozivanje Hrvatskog košarkaškog saveza i njegovih „emisara“ od gospodina Stojanovića, inzistiramo da odmah iznese imena i prezimena onih koji su po njegovu saznanju upleteni u bilo kakve nemoralne radnje i pozivamo odgovarajuća tijela da odmah neodgodivo reagiraju i istraže te pojedince jer u novom ustroju HKS-a nema i nikada neće biti mjesta za takve. Ja prvi želim znati tko je taj, ako taj postoji. Previše je dobrih stvari napravljeno da bi se bacala ljaga na ime HKS-a. Zato još jednom, ako imena postoje, neka ih g. Stojanović iznese i to promptno da bi naša reakcija mogla biti isto takva! Gospodin Stojanović sam je rekao da on “udara do kosti”. Ta utakmica o kojoj govori bila je prije dva kola i ostaje mi nejasno zašto u tom trenutku nije prijavio te događaje (ako su se dogodili). Osvrnuo se Vranković i na Stojanovićevo nezadovoljstvo vezano uz status ABA ligaša: – Vezano za regionalnu ABA ligu i nejasnoće koje navodi g. Stojanović, tu postoji više faktora, odnosno problema kao što su relacije Euroliga – FIBA te smatramo da smo u ovom tranzicijskom razdoblju napravili uistinu velik iskorak da se osnaži hrvatska liga, a HKS nijedna vrata nije zatvorio. Da je ovo sjajna sezona za hrvatsku košarku, potvrđuje gledanost više od sto tisuća ljudi na tribinama te odličan Final Eight Kupa u Šibeniku kao i završnica mlađih kategorija, a veselimo se nikad neizvjesnijem doigravanju Prvenstva Hrvatske.  