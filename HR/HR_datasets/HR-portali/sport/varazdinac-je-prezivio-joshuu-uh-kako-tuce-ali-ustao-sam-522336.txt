Pogodio me, ali ustao sam. Krenuo je u napad, ja sam uzvratio kontrom, a sudac ulijeće i kaže kraj borbe. Ja ga gledam i ne vjerujem. Pa išao sam u kontru, oporavio sam se od njegovog udarca, priča Varaždinac Hrvoje Kišiček (32), bivši hrvatski juniorski prvak. Boksao je protiv Anthonyja Joshue 2013. godine u Londonu i vjerojatno je jedini boksač koji je ostao na nogama u profesionalnim mečevima protiv Britanca koji u 18 borbi ima isto toliko pobjeda i sve nokautom. Onaj protiv našeg borca stigao je na početku njegove karijere.  - Borili smo se u Londonu. Mjesec dana prije toga boksao sam protiv Hughieja Furyja koji je bratić Tysona Furyja. Izgubio sam na bodove i zvali su me ljudi iz Joshuinog tabora i pitali me bih li prihvatio borbu - priča nam Hrvoje, koji je preselio u Irsku, kao i mnogi mladi Hrvati, trbuhom za kruhom. Radi u građevini i kao redar i zaradi dovoljno za itekako lagodan život. - Super mi je ovdje, zaradim tjedno koliko neki mjesečno u Hrvatskoj. Ma, to se ne može usporediti. Ovdje država brine o svemu, a ne kao kod nas - kaže Hrvoje, koji se prisjetio te borbe protiv Joshue. - U drugoj rundi sudac prekida borbu i nikome nije bilo jasno zašto. Kakav tehnički nokaut kad me sudac prekinuo usred kontranapada. Kasnije mi je rekao: 'Ma, pusti, bio je bolji od tebe'. OK, to mi je jasno, ali ušao sam u borbu da izdržim šest rundi i onda ona tako završi. Gledao sam kasnije njegove borbe i nokaute. Pa on je dobro nalupao sve svoje protivnike i ispada da sam ja jedini kojeg nije - dodao je Hrvoje, kojem nedostaje boks, ali kaže da sad jednostavno mora razmišljati o drugim stvarima. - Pokušao sam i ovdje u Irskoj, imao sam dvije borbe, ali nije išlo. Teško je trenirati sam, bez ikoga da me povuče, a još moram razmišljati i kako platiti račune - dodaje Hrvoje, koji predviđa pobjedu Joshue večeras. - Anthony Joshua je blagi favorit. Mlađi je, jači, brži. Ali neće to biti baš tako lako. Kličko iza sebe ima jako puno borbi, i to onih u kojima je bio i na podu pa se dizao i pobjeđivao. Joshuu još nitko nije rušio tako da ne zna kako je uopće biti u takvoj situaciji. Vidjet ćemo, ako dođe do toga, kako će reagirati - rekao je Hrvoje. Anthony Joshua i Vladimir Kličko bore se večeras oko 23 sata po našem vremenu. 