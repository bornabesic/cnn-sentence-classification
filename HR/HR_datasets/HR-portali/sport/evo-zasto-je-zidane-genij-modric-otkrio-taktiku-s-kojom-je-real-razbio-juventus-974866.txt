Foto: Guliver Image/Getty Images HRVATSKI kapetan Luka Modrić, koji je u subotu s Real Madridom osvojio treći naslov prvaka Europe, rekao je da je ovo bila jedna od najboljih sezona u povijesti 115 godina starog kluba. Gotovo pa nestvarno odzvanja podatak da je Real, najtrofejniji klub svih vremena, institucija koja je čak 12 puta bila prvak Europe, prvi put nakon 1958. osvojio duplu krunu. Uoči utakmice Juventus je za većinu stručnjaka bio favorit. Mnogi su tvrdili da je Allegri puno jači znalac od ''neiskusnog'' Zidanea, a da je betonska obrana Stare dame ključ za osvajanje naslova.No, u Cardiffu se u subotu navečer dogodilo nešto posve neočekivano. Real je pregazio Juve, pobijedivši ga njihovim oružjem – sjajnim ritmom, alternativnim opcijama u napadu, odličnom obranom i brzom tranzicijom. Ukratko, Zidane je posve nadmudrio Allegrija.  Juventus je do finalne utakmice primio samo tri gola. U skupini su Buffonu zabili Sevilla i Lyon, a u polufinalu je mladi Mbappe uspio postići posve nevažan gol. Tri gola do finala, a onda potop i četiri komada u finalu.  Luka Modrić objasnio je zbog čega smatra da je nevjerojatna napadačka večer isključivo zasluga Zinedinea Zidanea. "Zidane i naš stručni stožer sjajno su detektirali Juventusove slabosti, odnosno slabosti njihove obrane. U pripremi utakmice vježbali smo stalno povratne lopte, jer se zaključilo da je Juveova obrana neprikosnovena na centaršuteve, ali su nam kazali da im je problem povratna lopta, pogotovo prizemna. To smo vježbali i na taj smo način postigli tri pogotka. Svaka čast treneru na tom detalju, to je bila prevaga u ovakvom finalu."