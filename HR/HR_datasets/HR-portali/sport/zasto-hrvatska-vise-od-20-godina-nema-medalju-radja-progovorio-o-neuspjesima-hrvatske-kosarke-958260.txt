Foto: Index TKO je kriv što je hrvatska košarka bez medalje još od 1995. godine? Dino Rađa smatra da su neuspjesi rezultat rada Saveza i bivšeg predsjednika Danka Radića u proteklih 20 godina. "Ključni problem reprezentacije je taj što je Hrvatska 20 godina bila talac jednog čovjeka i to se ne može riješiti preko noći. Promjene su se dogodile i to se vidi, imamo kvalitetnu i perspektivnu ekipu koja će se u sljedećih deset godina boriti za medalju. U Europi je jaka konkurencija, a situacija je takva da svatko može pobijediti svakoga", rekao je Rađa u intervjuu za B92. Rađa vjeruje u generaciju koja nas iz dana u dan oduševljava u najjačoj ligi svijeta. "Bogdanovića su napokon prošle dječje bolesti koje je imao na početku. Kvalitetan je igrač koji se dokazuje iz utakmice u utakmicu. U reprezentaciji je vođa, a i u Americi je postao jedan od glavnih igrača koji se bori za vrh Istoka. Šarić je ogroman talent i njegova karijera ide pravim putem. Samo nebo mu je granica. Zubac je pravo iznenađenje, mlad je, ali je imao sreću da se nađe u ekipi koja nije toliko kvalitetna pa je dobio veću minutažu. Da se razumijemo, nije mu to poklonjeno, zaslužio je sve svojim igrama." Brine situacija s Hezonjom u Orlandu... "S druge strane, Hezonja je prerano otišao u NBA. Trebao je odigrati još koju sezonu u Europi. Očigledno je da je preskočio glavne stepenice u karijeri, ali je i dalje igrač koji ima ogroman potencijal", smatra legenda hrvatske košarke.