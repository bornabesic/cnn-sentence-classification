Foto: Getty Images / Guliver Image IZGUBLJENA sezona je iza Ivana Strinića. Hrvatski reprezentativac odigrao je 15 utakmica za Napoli i upisao dvije asistencije za svega 1.226 minuta u Serie A, Kupu i Ligi prvaka. Međutim, bivši nogometaš Le Mansa, Hrvatskog Dragovoljca, Hajduka i Dnjipra nije u planovima trenera Maurizija Sarrija te bi mogao napustiti San Paolo. Kako pišu talijanski mediji, Faouzi Ghoulam je blizu produžetka ugovora, a kako je Alžirac izravna konkurencija 29-godišnjem lijevom beku, čini se kako je njegova avantura na jugu Italije završila.  Strinić ima ugovor do ljeta 2019. godine, ali ne želi još jednu sezonu provesti na klupi za pričuve, već igrati. Također, ni Napoli dosad nije pokazao preveliku želju zadržati igrača kojeg je 2015. doveo iz ukrajinskog Dnjipra.  I dok je u Ukrajini za tri godine odigrao 85 utakmica, za Napoli je u dvije godine upisao tek 26 nastupa, uz ukupno četiri asistencije, pa je sukladno tomu njegov odlazak realna opcija tijekom ljetnog prijelaznog roka, iako zasad nije poznato gdje bi mogao nastaviti karijeru.