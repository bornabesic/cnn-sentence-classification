Foto: Screenshot DailyMotion U SJENI debakla Čačićevih trupa u Tallinnu u terminu od 18 sati odigrano je nekoliko zanimljivih prijateljskih utakmica od kojih je svakako najzanimljivija bila ona između Rusije i Belgije koja je završila 3:3. Domaćini su odlično otvorili susret golom Vasina u 3. minuti, ali Belgijci su do preokreta došli već u prvom poluvremenu. Prvo je Mirallas u 17. minuti sigurno zabio iz penala, a Benteke je u 42. i 45. dodao još dva pogotka. Rusija je u tim trenucima izgledala potučena do nogu, no dogodio se još jedan veliki povratak na utakmici. Najprije je zabio  Mirančuk u 74. minuti, a za konačnih 3:3 pogodio je Bukharov u 92. minuti utakmice.  Rusija, koja je domaćin svjetskog prvenstva iduće godine, u posljednjih pet međusobnih susreta uspjela je upisati samo jednu pobjedu i to protiv Rumunjske (1:0) u studenom prošle godine. Izgubili su od Katara (1:2), Kostarike (3:4), te Obale Bjelokosti (0:2). Nakon nereda u Palermu javnost u Albaniji bila je u strahu od ponavljanja istih u Elbasanu za vrijeme utakmice s reprezentacijom BiH. Radikalno krilo navijača Albanije, skupina Ilirska elita, najavilo je nerede, no srećom do njih nije došlo. Na kraju je BiH slavila s 2:1, a oba je gola momčad Meše Baždarevića zabila u prvom poluvremenu. Strijelci su bili Džeko (penal u 7. minuti) i Lulić (42.). Albanija je smanjila rezultat na 2:1 golom Bekima Balaja, bivšeg igrača Rijeke.  Albania 1-2 Bosnia Herzegovina - All Goals... by Football--Live Makedonija je u prijateljskom dvoboju uvjerljivo slavila protiv Bjelorusije sa 3:0. Spirovski je načeo Bjeloruse u 40. minuti, a pobjednik je odlučen u drugom poluvremenu kada je Pandev zabio dva gola u 61. i 69. minuti.