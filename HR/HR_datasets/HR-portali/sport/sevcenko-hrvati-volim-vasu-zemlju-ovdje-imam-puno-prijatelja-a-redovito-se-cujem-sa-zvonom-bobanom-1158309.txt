Ukrajina je još u srijedu stigla u Zagreb, a danas po njihovi nogometaši prvi put osjetili Maksimir. Izbornik Andrej Ševčenko odradio je prije službenog treninga i konferenciju za medije, najavio svoja očekivanja uoči još jednog kvalifikacijskog dvoboja. Zanimljivo, ukrajinski izbornik prvi je nastup za reprezentaciju upisao baš u Zagrebu; dogodilo se to 25. ožujka 1995. godine. Hrvatska je tada u prijateljskom dvoboju slavila 4:0, piše Goal. - Moram reći da se i ne sjećam tako dobro onoga što je bilo tako davno, ali bih htio reći da nam ovdje nikada nije bilo lako igrati. Hrvatska je za Ukrajinu uvijek predstavljala veliki izazov, hrvatski su nam nogometaši uvijek bili neugodni suparnici - rekao je Andrij Ševčenko, pa nastavio: - Prošlih smo dana imali vrlo intenzivne treninge, a svakodnevno stanje igrača pratili smo i putem raznih uređaja. Svi igrači su fizički u jako dobrom stanju. Psihološki smo također spremni za vrlo zahtjevnu utakmicu, no sve to još treba pokazati i na terenu. Sjeća li se utakmica iz 2009. godine, tada je u remiju (2:2) na Maksimiru postigao jedan gol. - Imam jako loše pamćenje, ali se čak sjećam tog dvoboja. I sada bi nam remi bio dobar rezultat, igramo protiv jako dobre momčadi, svi vjerujemo u još jedan pozitivan rezultat. Pa i nastavak dobrog niza kroz ove kvalifikacije. Prokomentirao je i Hrvatsku. - To je jako dobra momčad, s puno sjajnih individualaca, ali i talentiranih igrača. Vaša se reprezentacija posljednjih godina nije puno mijenjala, tek je Darijo Srna napustio ovu momčad. Hrvatska danas ima jako puno izbora, mnoštvo kombinacija oko početnog sastava, za mene ste stvarno vrhunska momčad. Je li se možda ovih dana čuo i s prijateljem Zvonimirom Bobanom? - Da, razgovaramo jako često. To su uglavnom prijateljski razgovori, nismo pričali o ničemu povezanom s utakmicom. U Hrvatskoj imam dosta prijatelja, volim vašu zemlju i sa svima njima sam u redovitom kontaktu - završio je Ševčenko... Riječ je dobio i veznjak Taras Stepanenko... - Hrvatska je odlična momčad, a sutra ćemo i s psihološke strane morati biti na visokoj razini. Luka Modrić i Ivan Rakitić najbolji su pojedinci Hrvatske, riječ je o svjetskim klasama. Njima trebamo dati posebnu pažnju, biti im blizu i ne puštati ih da se razigraju. U suprotnom utakmica ne bi dobro završila. Naš je cilj jasan; moramo biti koordinirani, ali i igrati kao pravi kolektiv - rekao je Taras Stepanenko. 