Premda se nagađalo kako bi Milan Badelj ove zime mogao napustiti Fiorentinu, njegov agent Dejan Joksimović otkrio je zašto je hrvatski veznjak ipak ostao u taboru 'viola'. "Niti jedan talijanski klub nije mogao platiti toliku odštetu. Fiorentinu je zanimao samo novac, kratko i jasno. Badelj je želio ostati u Italiji, međutim na ljeto ćemo možda proširiti horizont i razmotriti ponude iz drugih zemalja," kazao je Joksimović. Najveći interes za Badeljeve usluge pokazao je Milan, a spominjali su se i Roma, te Inter. Međutim, transfer je propao zbog velike odštete. "Fiorentina će na ljeto morati smanjiti svoje zahtjeve, a ako to ne učini Badelj će ostati do kraja ugovora u Firenzi i onda bez odštete napustiti klub," prenose talijanski mediji Joksimovićevu izjavu. Badelj je stigao na Artemio Franchi u kolovozu 2014. i njegov ugovor traje do kolovoza 2018. Na pitanje postoji li mogućnost da Badelj produži ugovor s Fiorentinom, njegov agent je bio jasan. "Obnova ugovora ? Nikada," poručio je Joksimović. Badelj je do sada za Fiorentinu upisao 72 nastupa i postigao tri gola. 