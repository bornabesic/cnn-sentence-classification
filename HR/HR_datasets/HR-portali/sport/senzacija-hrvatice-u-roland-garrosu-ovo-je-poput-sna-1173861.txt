Ugodno nas je iznenadila čudesna Petra Martić koja je pobijedila favoriziranu Amerikanku Madison Keys, 13. s WTA liste, velikim preokretom s 3:6, 6:3, 6:1. Petri je to peta pobjeda u nizu u R. Garrosu (došla je iz kvalifikacija) i sve to nakon skoro godinu dana izbivanja s terena. – Stvarno sam presretna, ovo je poput sna. Znala sam da Keys nema mnogo pobjeda ove sezone, da joj samopouzdanje nije na najvišoj razini. Nisam primijetila da ima bilo kakvih zdravstvenih problema. Mislim da mi je malo pokušala razbiti ritam, uzeti predah i vidjeti što dalje. Možda bih i ja tako postupila. U svakom slučaju, prezadovoljna sam svojom igrom, nisam ovo očekivala. Inače, nakon što se ispromašivala u prva dva gema u meču, u nastavku prvog seta Keys je igrala odlično, stvarno ima jake udarce za ženski tenis. Trebalo mi je dosta vremena kako bih se naviknula na njenu igru – rekla je nakon meča presretna Petra koju, nakon dva dana odmora, čeka dvoboj protiv Latvijke Anastasije Sevastove, 19. tenisačice svijeta.  – Sevastova je drugi tip igračice od Keys, u formi je, u posljednje vrijeme postiže odlične rezultate i velika je favoritkinja u našem dvoboju. S druge strane, ja sam već napravila veliku stvar i mogu samo uživati u tom meču. I, zašto ne, pokušati napraviti još jedno iznenađenje – dodaje Martić. Ovim pobjedama osigurala je napredak na WTA listi od čak 118 mjesta i dolazak na 172. poziciju.