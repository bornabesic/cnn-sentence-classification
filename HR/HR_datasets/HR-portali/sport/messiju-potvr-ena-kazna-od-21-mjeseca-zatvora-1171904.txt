Španjolski Vrhovni sud potvrdio je kaznu od 21 mjeseca zatvora za zvijezdu Barcelone Lionela Messija zbog utaje poreza, doznaju tamošnji mediji. Messi je kažnjen jer je sa svojim ocem Jorgeom u razdoblju od 2007. do 2009. godine odštetio španjolski proračun za više od četiri milijuna eura. Messijev otac osnovao je mrežu lažnih tvrtki u Urugvaju, Belizeu, Švicarskoj i Velikoj Britaniji kako bi od španjolskih poreznika prikrio određene sponzorske prihode.  Messijevi su se žalili, ali je  Vrhovni sud sada odbio njihov prigovor. U međuvremenu je jedan od najboljih nogometaša svijeta uplatio sporni iznos, uvećan za kamate. No, ne očekuje se da će Messi i njegov otac završiti u zatvoru jer se u Španjolskoj kazne kraće od dvije godine mogu služiti uvjetno.