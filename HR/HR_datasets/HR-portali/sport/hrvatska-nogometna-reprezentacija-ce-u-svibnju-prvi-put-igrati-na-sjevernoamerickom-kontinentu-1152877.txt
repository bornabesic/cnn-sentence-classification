Hrvatsku nogometnu reprezentaciju i brojne Hrvate u Sjevernoj Americi čeka istinski nogometni spektakl - 27. svibnja Hrvatska će odigrati prijateljsku utakmicu protiv Meksika u Los Angelesu na legendarnom stadionu Memorial Coliseum. Susret će biti odigran u 16:30 sati po lokalnom vremenu, stoji na stranicama HNS-a. Hrvatskoj će to biti povijesna, prva utakmica na sjevernoameričkom kontinentu, nakon što je nastupala u Europi, Aziji, Africi, Australiji i Južnoj Americi. Hrvatska je protiv Meksika, koji je trenutno stepenicu ispod Vatrenih na 17. poziciji Fifine rang liste, igrala četiri puta. Nakon dvije pobjede Hrvatske u prijateljskim susretima tijekom devedesetih, Meksiko je upisao dvije pobjede na svjetskim prvenstvima - 2002. godine u Japanu (1:0) i 2014. godine u Brazilu (3:1). Meksiko će u sklopu svoje 15. tradicionalne godišnje turneje po SAD-u 1. lipnja odigrati i susret protiv Republike Irske u New Yorku. Meksiko je već u niz navrata igrao u Los Angelesu, a na posljednjoj utakmici u ožujku 2015. godine protiv Ekvadora na tribinama Memorial Coliseuma okupilo se 88.000 gledatelja. Hrvatsku i Meksiko nakon toga očekuju novi izazovi u kvalifikacijama za FIFA Svjetsko prvenstvo 2018. - Vatreni 11. lipnja igraju protiv Islanda, a Meksikance čekaju ogledi protiv Hondurasa i SAD-a. >>Za više sporta posjetite našu novu Facebook stranicu Večernji list - Sport 