Amerikanka Serena Williams pobjednica je prvog ovogodišnjeg teniskog "grand slam" turnira, Australian Opena u Melbourneu, ona je u finalu svladala svoju stariju sestru Venus sa 6-4, 6-4. Za Serenu je ovo sedmi trijumf u Melbourneu, najbolja je bila i 2003., 2005., 2007., 2009., 2010. i 2015., a ukupno 23. "grand slam" naslov u pojedinačnoj konkurenciji čime je postala najuspješnija igračica u "Open eri", dosada je dijelila taj rekord s Njemicom Steffi Graf, a do izjednačenja apsolutnog rekorda kojega drži Australka Margaret Court nedostaje joj još jedan naslov. U dobi od 35 godina Serena je ujedno postala i najstarija pobjednica nekog "grand slam" turnira". Pobjedom u Melbourneu Serena je ujedno osigurala i povratak na prvo mjesto WTA ljestvice u ponedjeljak, na toj poziciji će zamijeniti Njemicu Angelique Kerber, koja nije uspjela obraniti naslov osvojen prošle godine izgubivši u 4. kolu od Amerikanke CoCo Vandeweghe. Za Venus, osvajačicu sedam "grand slam" naslova, ovo je bio drugi nastup u finalu Australian Opena, ali i drugi poraz. Prvi je puta bila u finalu prije 14 godina, a i tada je izgubila od mlađe sestre. Ovo je bio deveti puta kako su se sestre Williams susrele u finalu nekog "grand slam" turnira, prvi puta nakon Wimbledona 2009., a omjer je sada 7-2 u korist Serene. Ukupno im je ovo bio 28. međusobni ogled i 17. pobjeda Serene. Finalni dvoboj započeo vrlo neobično za sestre Williams, u prva četiri gema niti jedna nije uspjela zadržati servis, ali potom su se ustabilile pa su u preostalih 16 gemova viđena još samo dva "breaka". Oba je ostvarila Serena, koja je oduzela servis Venus u sedmoj igri prvog seta, a onda i u sedmoj igri drugog seta.      FINALE: Serena Williams (SAD/2) - Venus Williams (SAD/13) 6-4, 6-4