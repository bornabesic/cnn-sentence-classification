Hrvatski klizački savez predstavio je novi veliki projekt, naše klizanje od sada će na najvećim svjetskim natjecanjima predstavljati zanimljiv sportski par, Lana Petranović i ruski klizač koji će nastupati pod našom zastavom Antonio Laudelino Souza Kordejru. Nakon dva mjeseca treninga u poznatom moskovskom klizačkom kampu s najvećim svjetskim imenima, ovaj par za svoj premijerni nastup (18-20. studenoga na ISU Challengeu u Varšavi) posljednjih tjedana priprema se u zagrebačkoj Ledenoj dvorani Doma sportova pod vodstvom trenera Jurija Larionova, do nedavno velikog ruskog klizača, bivšeg viceprvaka Europe u sportskim parovima. - Stvarno mogu reći da smo dobili par koji će biti konkurentan na svjetskoj klizačkoj karti i bez problema mogu predstavljati Hrvatsku već na Zimskim olimpijskim igrama 2018. godine. Uložili smo sve snage u ovaj projekt koji je jako bitan za budućnost našeg klizanja. Vjerujemo da će Lana i Antonio kvalitetu pokazati već u Varšavi za dva tjedna, a hrvatska javnost imati će ih priliku vidjeti na zagrebačkom ledu od 8. do 10. prosinca kada je na rasporedu 49. izdanje Zlatne piruete Zagreba - rekla je predsjednica Hrvatskog klizačkog saveza Morana Paliković Gruden. - Ja sam rođen u Moskvi, moja majka je Ruskinja, ali otac je Portugalac. Nastupao sam za Rusiju, imam dobrih rezultata iza sebe, ali u ruskoj reprezentaciji nema mjesta za sve, zato je meni ova opcija da nastupim klizati za Hrvatsku bila potpuno OK. Ovo mi je odlična šansa ostvariti snove, nastupati na najvećim natjecanjima, ali prije svega na Zimskim olimpijskim igrama - poželio je 23-godišnji Antonio. - Jako sam sretna što imam priliku biti u paru s takvim klizačem, ali i raditi s takvim trenerom koji je u biti i naš idol. Jurij je odlučio završiti karijeru i okrenuti se trenerskom poslu, a u dogovoru s hrvatskim i ruskim savezom, preuzeo je nas. Antonio i ja "kliknuli" smo na prvu, postali smo odmah odlični prijatelji, jako dobro se slažemo na ledu i izvan njega i vjerujem da ćemo odmah pokazati da puno vrijedimo. Plan je odmah osigurati normu za Europsko prvenstvo u siječnju u Ostravi i Svjetsko prvenstvo u ožujku u Helsinkiju. Biti će to veliko iskustvo za naš glavni cilj, ZOI u Pyeongchangu. To je moj san od kada sam bila mala - otkrila je Lana. Hrvatska nije imala predstavnika u klizanju na ZOI od Torina 2006. i Idore Hegel, no sportski par tamo nismo imali nikada. - Sviđa mi se Zagreb. Imamo izvrsne uvjete za trening. Za nekoliko dana Varšava će nam dati sve odgovore i formirati jasnije ciljeve. Na treninzima su jako dobri, odlično treniraju, vrijedni su, ali idemo prvo ostvariti normu za Europsko prvenstvo pa će sve biti lakše - rekao je trener Jurij Larionov.