Real Madrid postao je prvi klub koji je obranio naslov u Ligi prvaka! "Kraljevski" klub nadvisio je Juventus u finalu u Cardiffu i upisao se u povijest ovog sporta. Španjolski prvak svladao je talijanskog 4-1 u fantastičnoj predstavi pred gotovo 80.000 gledatelja. Ništa nije najavljivalo da bi konačan ishod finala mogao biti takav. Jer Juventus je bio taj koji je grizao od početka. I tko zna što bi bilo da je Miralem Pjanić u sedmoj minuti doveo "staru damu" u vodstvo. Odapeo je iz blizine, ali Navas je po tko zna koji put potvrdio kakva je golmanska veličina U jeku dominacije Juventusa, makar i one terenske, Real je zabio gol iz prvog udarca na utakmici uopće u 20. minuti. Carvajal je probio desnu stranu i zavrnuo do Ronalda koji iz prve pogađa suprotni kut. Nagovijestio je Portuglac da će ovo finale biti drugačije i da će on biti taj koji će vući svoj klub. Bio je to 500. Realov gol u Ligi prvaka, prvi je klub kojemu je to uspjelo. No radost Realovih navijača trajala je samo sedam minuta. A onda se ukazao - Mario Mandžukić. Bila je to serija malonogometnih poteza: Higuaínovo dizanje lopte pa dobacivanje Mariju koji si školski diže loptu iznad glave i škaricama fenomenalno prebacuje Navasa. Gol koji će po mnogočemu obilježiti karijeru ovog borca iz Slavonskog Broda. Ipak, kao da su se Allegrijevi izabranici potrošili od silne trke u prvom dijelu, a Zidaneovi shvatili da mogu pružiti puno više. U drugom je poluvremenu tako igrala samo jedna momčad, ljubičasti "los blancosi" iz Madrida. Casemiro je vratio prednost Realu u 61. minuti bombom s 30 metara koja je, uz pomoć nesretnog Khedire, prevarila Buffona i završila u donjem desnom kutu gola. Nisu se Talijani ni oporavili od toga gola, već su primili novi. Pola posla napravio je Luka Modrić sjajnim ubacivanjem s desne strane za Ronalda koji s prve stative zabija 12. gol u Ligi prvaka ove sezone, čime je samostalno izbio na vrh ljestvice strijelaca ispred Lionela Messija. Kakvu-takvu šansu za povratak Juventusa ispustio je Alex Sandro osam minuta prije kraja, a posljednji "čavao u lijesu stare dame" zakucao je rezerva Marco Asensio u 90. minuti. Luka Modrić i Mario Mandžukić odradili su svih 90 minuta za svoje momčadi, dok Mateo Kovačić nije ulazio u igru za "kraljeve". No brzo će zaboraviti na tu činjenicu, već mu je oko vrata nova zlatna medalja za europskog prvaka. Srebrnom će se morati zadovoljiti Marko Pjaca koji je s tribina bodrio Juve.