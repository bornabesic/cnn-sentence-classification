Teniska legenda Andre Agassi pokušat će pomoći Novaku Đokoviću da se ponovno vine do prvog mjesta na ATP ljestvici i naslova na najvećim svjetskim turnirima, otkrio je drugi tenisač svijeta nakon poraza u rimskom finalu od 20-godišnjeg Nijemca Alexandera Zvereva.  Đoković je prije dva tjedna prekinuo dugogodišnju suradnju sa svojim cijelim stručnim timom na čijem je čelu bio Slovak Marijan Vajda, a u prosincu prošle godine se sporazumno razišao s Borisom Beckerom pod čijim je vodstvom tri godine vladao svjetski teniskim terenima. - Razgovarao sam telefonom s Andreom u posljednja dva tjedna i odlučili smo se naći u Parizu, tako da će on biti tamo - otkrio je Đoković na konferenciji za novinare u Rimu. - Vidjet ćemo što nam donosi budućnost. Obojica smo uzbuđeni što ćemo surađivati i vidjet ćemo gdje će nas to dovesti - rekao je Đoković koji je, nakon što se zahvalio svojoj bivšoj ekipi, najavio da će pomoć potražiti kod nekog tko je prošao ista iskustva i bio u teniskom vrhu. - Nemamo nikakav dugoročan dogovor. U Parizu ćemo se malo upoznati - zaključio je Đoković.