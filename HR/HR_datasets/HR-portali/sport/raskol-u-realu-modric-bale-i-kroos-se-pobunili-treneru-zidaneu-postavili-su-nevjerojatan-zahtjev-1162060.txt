Veliki madridski derbi Reala i Atletica nije imao pobjednika, svakome je pripao po bod (1:1), što u konačnici nije naštetilo kraljevskom klubu jer je iste večeri i Barcelona posrnula kod Malage. Madriđani su tako vodeći s tri boda više od Katalonaca i uz utakmicu manje. A španjolski mediji danas su donijeli informaciju kako je u svlačionici Reala došlo do pobune. Don Balon tako piše kako su uoči derbija Luka Modrić, Gareth Bale i Toni Kroos tražili od trenera Zinedinea Zidanea da u momčad ne uvrsti Cristiana Ronalda! Smatrali su kako nije u zadovoljavajućoj formi, no francuski stručnjak nije ih poslušao. Portugalac je ove sezone zabio 26 pogodaka u svim natjecanjima, ali daleko je to od njegovih najboljih izdanja. Ronaldo nije odigrao utakmicu za pamćenje, a najbliži pogotku bio je u 30. minuti kad je nakon Modrićeva dodavanja već savladao Atleticova vratara Jana Oblaka, no dotrčao je Crnogorac Stefan Savić i glavom s crte izbio loptu. Ovo svakako nisu dobre vijesti za navijače Reala jer njihov klub ulazi u najvažniji dio sezone, a spomenute trzavice itekako bi se mogle odraziti na rezultatima. Zidaneova momčad u srijedu gostuje kod Bayerna u prvom susretu četvrtfinala Lige prvaka dok je za dva tjedna očekuje El Clasico s Barcelonom. >>Griezmann šokirao Real za remi na Santiago Bernabeuu, a evo kako je Modrić odgovorio kritičarima >>Naslov je sve dalje: Barcelona šokantno poražena u Malagi! 