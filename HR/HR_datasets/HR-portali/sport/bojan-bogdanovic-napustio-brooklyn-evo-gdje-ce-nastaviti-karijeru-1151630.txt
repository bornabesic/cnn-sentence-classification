Bojan Bogdanović (27) od ove srijede više nije član Brooklyn Netsa. Odlukom pomalo očajnog glavnog menadžera Seana Marksa, Mostarac je preseljen iz New Yorka u glavni američki grad Washington gdje će igrati za trećeplasiranu momčad Istoka Wizardse uz Walla, Beala i Poljaka Gortata koji mu je već poželio dobrodošlicu. U toj razmjeni, Netsi su osim Bojana dali i krilnog-centra McCullougha, a dobili su krilnog-centra Nicholsona, krilo Thortona i prvi pick ovogodišnjeg drafta. A upravo su pickovi bolna točka Netsa jer ih je prethodni generalni menadžer sve podijelio za neke trejdove u bliskoj prošlosti koji klubu nisu ništa donijeli. Ako je netko pomislio da su se Bojana Netsi riješili jer s njim nisu bili zadovoljni onda se taj vara, jer ovdje je riječ o tome da Hrvatu na ljeto istječe ugovor pa je ovo pravi trenutak da za njega klub ipak nešto dobije. Najviše zanimanja u ovom prijelaznom roku za Bojana su pokazivali Wizardsi, Raptorsi i Jordanovi Hornetsi, a spominjali su se i Pelicansi, Clippersi pa čak i prvaci Cavsi. Svi oni trebaju prvoklasnog šutera, a Bojan to sa svojim prosjekom od 14,2 koševa uistinu i jest. S dolaskom Bogdanovića, Wizardsi su dobili istinsko pojačanje, igrača koji može popraviti vrlo slab učinak igrača s klupe koji su u cijeloj NBA ligi po doprinosu drugi odozada. Inače, Bojan ove sezone šutira s 44 posto uspješnosti, a za tricu za 37 posto, no budu li ga razigravači Wizardsda više poštivali nego oni u Netsima taj bi postotak mogao rasti. Želja Wizardsa (34-21) jest u borbi za drugo mjesto u Istočnoj konferenciji u nastavku sezone napadnu Boston Celticse (37-20) za kojima zaostaju tri pobjede. >> Air Bojan: Zbog ovog zakucavanja Bogdanovića su usporedili s legendarnim Jordanom 