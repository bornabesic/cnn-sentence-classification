Šampioni, šampioni, odzvanjala je pjesma više od pet tisuća navijača Rijeke na Maksimiru u nimalo šampionskoj izvedbi njihove momčadi kojoj je Dinamo utrpao pet komada u manje od sat vremena u zadnjih 90 minuta HNL-a ove sezone. Nema što nismo vidjeli za kraj HNL sezone, sedam golova na Maksimiru, hrpa prilika, katastrofalno suđenje Marija Zebeca i njegovih pomoćnika, Soudanijev hat-trick, Dinamovu dominaciju i Rijekine igrače koji se valjda još trijezne od slavlja. Vidjeli smo i nimalo sretnog Matjaža Keka koji je nervozno kimao glavom dok su dinamovci trpali golove u mrežu Prskala. Dinamo je slavio 5-2, nakon 50 minuta bilo je 5-1. Soudani je zabio prva tri, Vešović je pogodio u sudačkoj nadoknadi prvog dijela. U nastavku su Olmo i Hodžić pogodili za stare prvake, dok je Andrijašević ublažio težak poraz na Maksimiru, poraz zbog kojeg je Dinamo sad u maloj psihološkoj prednosti uoči finala Kupa. Sreća da utakmica nije odlučivala o prvaku jer Mario Zebec i njegovi pomoćnici sudili su katastrofalno, pogotovo u situacijama pred Dinamovim golom. No Dinamo je bio bolji, u to nema nikakve sumnje, zasluženo bi dobio i bez sudačke pomoći. Bio je to razigrani i rastrčani Dinamo koji je odlučno izašao na teren pokazavši Rijeci da nije ništa lošiji od nje. Soudani je kod svakog svog gola trčao po loptu u mrežu, kao da mu suigrači nisu rekli da je gotovo, bez obzira koliko golova zabio šampionskoj Rijeci. No Riječani su sve to zaboravili kad je Mate Maleš uzeo pehar i podigao ga visoko u zrak...