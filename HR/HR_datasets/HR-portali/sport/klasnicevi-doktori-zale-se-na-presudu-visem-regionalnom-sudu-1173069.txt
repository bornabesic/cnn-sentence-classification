Iako se činilo da je pravosudna borba Ivana Klasnića završena, čini se da će bivši hrvatski napadač ponovno morati na sud. Kako javlja Radio Bremen, dvojica liječnika Goetz Dimanski i Manju Guha protiv kojih je sud u Bremenu donio nepravomoćnu presudu krajem ožujka zbog grubih liječničkih pogrešaka žalit će se na presudu na Višem regionalnom sudu, piše Goal. Podsjetimo, Zemaljski sud u Bremenu tražio je od liječnika da Klasniću isplate svaki po 100 tisuća eura odštete za pretrpljenu bol te da snesu sve liječničke troškove. Sudac je ustvrdio da je Klasnić, samo u 2007. zbog nemogućnosti ispunjavanja svojih profesionalnih obveza, pretrpio materijalnu štetu u visini od milijun eura. Osim toga liječnici su odgovorni za svu "materijalnu i nematerijalnu" štetu koju je Klasnić pretrpio zbog gubitka oba bubrega. A prema informacijama iz Bremena, Klasnića čeka sada još jedna mukotrpna borba jer su liječnici navodno pripremili žalbu. Bivši napadač od jeseni čeka na novi bubreg i u međuvremenu se tri puta tjedno podvrgava dijalizi.