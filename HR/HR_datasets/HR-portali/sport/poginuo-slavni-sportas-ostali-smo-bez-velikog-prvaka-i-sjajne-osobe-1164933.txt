Talijanski biciklist Michele Scarponi (37), član momčadi Astana poginuo je u prometnoj nesreći tijekom treninga u talijanskom gradu Filottranu. Scarponi je stradao nakon što je na njega naletio automobil. Usprkos brzoj intervenciji liječnika nije mu bili pomoći. Scarponi je ovoga tjedna sudjelovao na utrci 'Tour of Alps'. Pobijedio je na prvoj etapi, a ukupno je osvojio četvrto mjesto sa 27 sekundi zaostatka iza pobjednika Britanca Gerainta Thomasa iz Team Skyja. U petak se vratio kući, a danas je krenuo na kraći trening. Imao je suprugu i dvoje djece. "Nažalost, ostali smo bez velikog prvaka i sjajne osobe. Michele je bio poseban, uvijek vedar i nasmijan bez obzira na sve. Bio je jedan od naših omiljenih vozača," poručili su iz Astane. Scarponi je nedavno imenovan liderom momčadi za Giro d’Italia nakon što je Fabio Aru otpao za utrku zbog ozljede koljena. Najveći uspjeh ostvario je 2011. godine kada je osvojio drugo mjesto na Giro d'Italia iza Španjolca Alberta Contadora. Međutim, Contador je naknadno oduzeta pobjeda zbog dopinga, pa je Scarponi proglašen pobjednikom. Ukupno je na Giru ostvario tri etapne pobjede. 