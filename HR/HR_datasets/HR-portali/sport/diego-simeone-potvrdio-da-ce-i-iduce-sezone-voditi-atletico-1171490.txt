Trener španjolskog nogometnog prvoligaša Atletico Madrida, Diego Simeone odbacio je nagađanja o odlasku te potvrdio da će i iduće sezone voditi Atletico. - Novinari me pitaju hoću li ostati. Da, ostat ću. Ostat ću jer ovaj klub ima budućnost a budućnost smo mi - izjavio je 47-godišnji Simeone nakon što je završio sezonu na trećem mjestu iza Real Madrida i Barcelone. - Ostale ekipe mogu imati više novca od nas, možda i neki pehar više, no nikada neće imati osjećaj kakav ovdje povezuje ljude i klub - istaknuo je Argentinac dok se publika opraštala od stadiona Vicente Calderón gdje će se idući vikend odigrati još finale kupa između Barcelone i Alavesa, a dan kasnije i oproštajna utakmica Atleticovih legendi. Simeone s Atleticom ima ugovor do ljeta 2018. no nakon ispadanja u polufinalu Lige prvaka govori se o ciklusu kojeg je počeo dolaskom u klub 2011. a koji bi sada mogao biti gotov. Iduće sezone momčad seli na novi stadion Metropolitano Wanda a nagađalo se kako bi Simeone mogao sjesti na klupu milanskog Intera gdje je bio igrač i koji zadnjih sezona bilježi slabe rezultate. U nedjelju se tijekom utakmice Atletico Madrida i Athletic Bilbaa stadionom uz rijeku Manzanares prolamalo “Ole, ole, ole 'Cholo' Simeone”, čime je 50.000 gledatelja zatražilo da trener poznat pod nadimkom Cholo nastaviti voditi ekipu s kojom je 2014. osvojio prvenstvo.