Foto: Twitter BOJAN BOGDANOVIĆ oduševio je nastupom za njegov novi klub Washington Wizards koje je s osam trica vodio do dramatične pobjede 115:114 nad Orlando Magicom. Zadnju, prijelomnu četvrtinu, obilježio je s 15 koševa, čak pet trica. Zadnjom, 46 sekundi prije kraja, postavio je konačan rezultat, a onda u samom finišu obranio Gordonov šut za pobjedu.  Bogdanović je tako bio ključni čovjek velikog preokreta Washingtona jer njegova momčad gubila je cijelu utakmicu, čak i 17 koševa razlike, a u zadnju četvrtinu ušla je s 11 poena minusa.  Za 27 minuta u igri postigao je također 27 poena uz dva skoka i jednu asistenciju. Trice je gađao fascinantnih 8/10, iz igre ukupno 9/12, dakle više i uspješnije iz daljine, nego za dva poena, a pogodio je i jedino slobodno bacanje.  S druge strane bio je Mario Hezonja. Iako se teško netko može mjeriti s ovakvim Bogdanovićevim učinkom, igrač Orlanda također je odigrao jako dobru utakmicu. Za 16 minuta zabio je 12 koševa, a i on se istaknuo tricama jer pogodio je tri. Aleksandar Petrović, izbornik hrvatske košarkaške reprezentaicije, nije dakle mogao izabrati bolju utakmicu za uživo pogledati njegove adute pred ljetni Eurobasket jer Bogdanović i Hezonja su mu u najjačem natjecanju na svijetu pokazali koliko puno mogu. Nakon briljantne predstave, Bogdanović je otišao na večeru s izbornikom, a košarkaški savez se pohvalio njihovom zajedničkom fotografijom s oznakom "savršena večera."