Novi trener Dinama Ivajlo Petev sutra će imati vatreno krštenje. U svojoj prvoj utakmici na klupi modrih igrat će protiv Hajduka (Maksimir, 17 sati). - Nadam se da ćemo odigrati dobro i da će svi momci ginuti na terenu, dati 100 posto od onoga što imaju. Želimo uzeti tri boda, to je u ovom trenutku najvažnije - rekao je Petev i dodao: - Zadovoljan sam punim angažmanom na treningu. Ne izgledamo dobro, ali ovo je derbi. Moramo odigrati jako pametno. To je utakmica s drugačijom psihologijom. Vjerujem da će Dinamo uzeti tri boda. Petev nije htio otkriti momčad koja će sutra istrčati. - Bit ću sretan da sutra vidim pun stadion i da nas navijači podrže. Vratit ću Dinamo na pravi put. Kapetan Dinama Domagoj Antolić je dodao: - Nema ništa ljepše nego pobjedom izbrisati gorak okus i dići samopouzdanje. Već dugo nismo bili u ovakvom zaostatku i nadam se da ćemo se vratiti na pobjedničke staze. 