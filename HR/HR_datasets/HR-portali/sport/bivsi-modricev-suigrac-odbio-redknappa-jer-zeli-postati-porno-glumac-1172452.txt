Trener Birminghama Harry Redknapp otkrio je da je želio dovesti svojega bivšega igrača Benoita Assoua-Ekotta u klub, no Francuz ga je odbio jer želi postati porno glumac. Redknapp je Assoua-Ekotta vodio u Tottenhamu gdje je bio suigrač našim Luki Modriću, Niki Kranjčaru i Vedranu Ćorluki te u Queens Park Rangersu. Redknapp ga je želio dovesti u Birmingham nakon što je klub spasio od ispadanja iz druge lige, no Francuz ima druge planove. - On je odličan igrač. Jedini problem je što mi je priznao da želi postati porno glumac. Možda ga uspijem nagovoriti da odigra još jednu sezonu prije nego što krene u to - rekao je Redknapp. 33-godišnji lijevi bek trenutno nastupa za Metz. Redknapp je svojedobno rekao da je Francuz vrlo čudan tip. - On vam je takav, pojavit će se i odigrati odlično, no neće znati da igramo protiv Fulhama dok mu to netko ne kaže. Nevjerojatan je. Samo razmišlja o glazbi koju će slušati kad stavi slušalice - rekao je Redknapp.