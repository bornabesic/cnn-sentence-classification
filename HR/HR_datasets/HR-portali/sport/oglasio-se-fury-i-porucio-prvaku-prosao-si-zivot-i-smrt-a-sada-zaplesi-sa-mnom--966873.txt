Foto: Getty Images / Guliver image ATMOSFERU uoči borbe desetljeća između Vladimira Klička i Anthonyja Joshue najžešće je nabrijavao Tyson Fury. Čovjek koji je šokirao Klička u njihovom meču 2015. ne može protiv sebe. Liječi se od droge, depresije i viška kilograma, no svijet čeka njegov povratak boksu. U nedostatku trash talka pred meč Kličko - Joshua, uletio je Fury,kao naručen. Danima je "orgijao" po društvenim mrežama. Joshua mu je ostavio ulaznice za spektakl i sjetio ga se sinoć dok je slavio s mikrofonom u ringu. "Gdje si Tyson? Valjda je ovih 90 tisuća ljudi zaslužilo vidjeti i malo boksa?", bocnuo je novi, mladi svjetski prvak.  Fury je odmah replicirao preko Twittera. Nije odbio mogućnost da se potuče s Joshuom. Taj meč bi boksački svijet rado vidio. "Svaka čast Anthony Joshua, odličan meč. Prošao si život i smrt protiv Klička, a ja sam se s njim doslovno poigrao. Hajdemo zaplesati!” Fury se nedavno vratio punom treningu, u želji da se vrati u formu te skine 40-ak kilograma viška. Motivirao ga je upravo meč Joshue i Klička, odnosno želja da se bori protiv pobjednika. No, Fury je samo jedan od kandidata za taj meč, budući da je Joshua postao tražena lovina. Puno toga ovisit će kao i obično, o glavi Tysona Furyja. Njegov revanš s Kličkom nikada se nije dogodio. Kličko je bio spreman, ali Fury je izbjegavao sudar, a potom je i suspendiran zbog droge.