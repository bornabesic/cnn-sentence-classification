IAKO ĆE Roman Abramovič sigurno posegnuti duboko u kasu i isplatiti igračima i treneru Chelseaja goleme bonuse za osvajanje šestog naslova prvaka, prvi se isprsio David Luiz. Brazilac je odlučio skupim darovima zahvaliti suigračima, no izbor je u najmanju ruku jako sumnjiv. Naime, Luiz je svima poklonio posebnu narukvicu kojom će moći otključavati svoje superautomobile. Luiz je od ekskluzivne londonske tvrtke, koja inače radi serije od samo sedam komada, naručio 30 takvih narukvica i platio ih milijun funti. Posebnu je dobio Roman Abramovič. Luiz je za gazdu naručio narukvicu od dijelova meteorita starog četiri milijarde godina. Narukvice, odnosno ključevi, mogu se povezati s daljinskim ključevima svih najskupljih automobila na svijetu, a nose se kao ekskluzivni nakit. Brazilac je za sebe naručio narukvicu od 18-karatnog rozog zlata optočenog sa 198 crnih dijamanata. S unutarnje strane ugravirano je "Bog je velik, DL". Praksu darivanja u Chelseaju je uveo Didier Drogba, koji je nakon osvajanja Lige prvaka 2012. godine potrošio 800.000 funti na prstenje nalik onima iz NBA lige. No, Luiz je definitivno otišao korak dalje i potrošio milijun funti na - ključeve od auta.