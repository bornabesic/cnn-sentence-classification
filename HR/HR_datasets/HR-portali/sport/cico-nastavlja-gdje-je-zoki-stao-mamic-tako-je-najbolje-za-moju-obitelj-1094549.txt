Nogometni klub Dinamo predstavio je u petak svog novog trenera Zlatka Cicu Kranjčara, koji se nakon 18 godina vraća na mjesto prvog trenera "plavih",  i koji je na klupi naslijedio  dosadašnjeg trenera i sportskog direktora Zorana Mamića. "Počašćen sam pozivom iz Dinama kojeg, iskreno, nisam očekivao jer nas je sve iznenadio  ovako nagli odlazak Zorana Mamića. Nadam se da ću nastaviti ondje gdje je Zoran stao, a ciljevi kluba su uvijek isti. Pokušati obraniti dvostruku krunu u domaćem prvenstvu i ostati što duže u Europi", kazao u petak na prvom susretu s novinarima Zlatko Kranjčar. Kranjčar, kojemu je ovo treći povratak na klupu Dinama, istinska je legenda kluba za koji je za Dinamo odigrao 307 utakmica  i postigao 125 golova, a kao trener osvojio dva prvenstva i dva Kupa. Zoran Mamić zahvalio je svim članovima kluba na čelu s predsjednikom Barišićem na pomoći koju su mu pružili kao igraču, treneru i šefu struke u najblistavijem dijelu klupske povijesti u kojoj je osvojeno 11 naslova prvaka sedam kupova.  "Sreća je što na moje mjesto dolazi Zlatko, koji mi je bio trener s kojim sam na završetku igračke karijere osvojio prvenstvo i Kup. Teško mi je što odlazim iz kluba, ali su posljednji događaji koji su pogodili moju obitelj presudili u odluci da napustim klub i otiđem u Saudijsku Arabiju", rekao je Zoran Mamić i izrazio uvjerenje da će se jednog dana ponovno vratiti u Dinamo. Kranjčar je kazao da neće bitno mijenjati plan priprema za novu sezonu kojeg je napravio Zoran Mamić. "Moji prvi suradnik bit će Marijan Vlak, a drugi  Željko Sopi, s tim što će Vlak obnašati i dužnost sportskog direktora. Nemam razloga mijenjati Zoranov plan priprema jer je premalo vremena do prve utakmice s Vardarom. Zoran je do sada kvalitetno radio, a mi moramo dodati nešto svoje", zaključio je novi trener Dinama koji je kazao da za sada ne planira nikakva igračka pojačanja, ali da to ne znači da Dinamo neće uzeti neko provjereno igračko ime ukoliko se za to ukaže prigoda. Kranjčar je kazao da svi igrači imaju ugovor s Dinamom te naglasio kako će reprezentativac Marko Pjaca sigurno za Dinamo igrati kvalifikacijske utakmice za Ligu prvaka. 