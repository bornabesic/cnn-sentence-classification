U sastavu hrvatske nogometne reprezentacije koja je otputovala u Los Angeles gdje će u noći sa subote na nedjelju (2.30 sati po hrvatskom vremenu) odigrati prijateljsku utakmicu protiv Meksika čak je 10 igrača koji dosada nisu upisali niti jedan reprezentativni nastup, a među njima je i napadač francuskog Caena Ivan Santini koji ne skriva uzbuđenje što će braniti hrvatske boje. "Još nisam sasvim svjestan svega što se događa, a razmišljam samo o utakmici s Meksikom, kako se što prije oporaviti od puta, odmoriti i kako ćemo ostaviti dobar dojam. Uzbuđeni smo, većina nas još nije bila u Sjedinjenim Američkim Državama. Ljudi su u Los Angelesu pristupačni, prilaze nam na ulici, premda ih čudi što se bavimo nogometom", ispričao je Santini u razgovoru za službenu internetsku stranicu Hrvatskog nogometnog saveza (hns-cff.hr). S obzirom na kratko razdoblje priprema, Santini ističe što će biti ključno za dobar nastup u subotu. "Teško se možemo taktički upoznati i pripremiti u ovih nekoliko dana, zato je najvažnije da budemo svježi i da svatko pruži svoj maksimum. Tada će nas biti teško pobijediti. Susret s Meksikom bit će veliki izazov. Svi znaju kakva je situacija, ali nismo opterećeni i vjerujemo u pozitivan rezultat". Po povratku sa sjevernoameričkog kontinenta Santini će ostati u kadru za gostovanje na Islandu gdje će Hrvatska 11. lipnja igrati kvalifikacijsku utakmicu za odlazak na Svjetsko prvenstvo u Rusiji sljedeće godine. "Treniranje s ponajboljom veznom linijom svijeta bit će iskustvo koje ću pamtiti cijeli život. Sretan sam što sam napokon došao do toga, jedva čekam. Utakmica s Islandom mogla bi mnogo toga odlučiti u kvalifikacijama koje smo zasad odlično odigrali. Nadam se da neće biti problema kao u nekim prijašnjim kvalifikacijama", rekao je Santini. Za Hrvatsku će ovaj 28-godišnji Zadranin zaigrati nakon izvrsne sezone tijekom koje je postigao 15 pogodaka i pomogao Caenu zadržati prvoligaški status. Santini je prošloga ljeta u Caen stigao iz Standarda iz Liegea. "Bila je teška odluka napustiti klub koji se bori za trofeje kako bih došao u klub koji se bori za ostanak, no radi se o jačoj ligi i ispalo je odlično. Dobro sam se uklopio u Caen, prihvatili su me suigrači, a unatoč turbulentnoj sezoni s usponima i padovima ispunili smo cilj i ostali u prvoligaškom društvu. Na meni je da to dogodine pokušam potvrditi svoj učinak", zaključio je Santini.