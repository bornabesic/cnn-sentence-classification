Dobro, znamo da je Matjaž Kek puno bolji trener, tu nema previše diskusije, znamo i da Kek probleme s igračima rješava u svlačionici, a ne iznoseći prljavi veš u kameru kao Ivajlo Petev, a sad znamo i tko je od ove dvojice džentlmen. Ivajlo Petev nije. Njemu Mila Horvat drži kišobran. Dvije fotografije nakon finala Kupa u Varaždinu, dva trenera, voditeljica, jedan kišobran i jedan gospodin.  Sad znamo tko je džentlmen, ono što ne znamo je kako je moguće da je Bugarin na klupi Dinama za koji se ne sjećamo da je igrao lošije, s pojedincima koje klub plaća više nego Rijeka sve svoje igrače zajedno, a ne znamo ni zašto mu žena drži kišobran dok on kao 'jack' s rukama u džepovima stoji kao da je upravo osvojio Ligu prvaka, a ne izgubio i Kup s Dinamom što maksimirski klub nije doživio 12 godina... Možda Petev u džepu, za svaki slučaj čuva ugovor. Bez njega ga ne mogu otpustiti bez da s Maksimira odšeta punih džepova, dok Keku takvo što ne treba. Slovenac je dao riječ Damiru Miškoviću i to je obojici svetinja. Dva trenera, dva svijeta...