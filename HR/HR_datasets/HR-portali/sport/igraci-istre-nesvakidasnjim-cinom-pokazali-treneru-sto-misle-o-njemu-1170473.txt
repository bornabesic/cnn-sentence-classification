Gledatelji utakmice između Dinama i Istre na Maksimiru vidjeli su nesvakidašnji događaj. Naime, igrači gostujuće momčadi uoči početka susreta okupili su se ispred klupe te okrenuli leđa svom treneru Mariju Totu koji je sve mirno promatrao. Tim su mu činom željeli još jednom pokazati da ne žele nastaviti suradnju s njim, što su već prije nekoliko dana obznanili i predsjedniku kluba Michaelu Gloveru kada su mu predali potpise svih igrača koji su tražili Totovu smjenu. Što se zapravo dogodilo? Nakon što je Istra osigurala ostanak u ligi, čelnici kluba od Tota su tražili da češće koristi mlađe igrače, što se samom treneru nije baš svidjelo pa je navodno igračima rekao da će otići iz kluba. No, nakon razgovora s Gloverom Tot se predomislio i poslušao što se od njega traži, a to, pak, igračima nije 'sjelo' i okrenuli su se protiv njega. Prekipjelo je iskusnom golmanu Vanji Iveši koji se posvađao s predsjednikom Michaelom Gloverom, a klub ga je suspendirao. U Zagrebu su igrači krenuli bez trenera, ali onda je Glover naredio Totu da i on mora doći. Međutim, igrači ga nisu slušali i ignorirali su ga pa je tako kapetan Goran Roce na zagrijavanju okupio igrače i davao im upute, a kao što smo već na početku napisali, neposredno prije prvog sučevog zvižduka i doslovno su mu okrenuli leđa. 