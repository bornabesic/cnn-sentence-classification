Hrvatska je pobijedila Meksiko pogocima Čopa i Tudora u prvom poluvremenu - smanjio je Chicharito u samoj završnici - a s nekoliko se izvrsnih obrana istaknuo vratar Lovre Kalinić, koji je tako sačuvao hrvatsku prednost. "Ne volim se isticati u prvi plan, ovo je sve učinila momčad i treba joj skinuti kapu", jasan je bio zamjenik kapetana Čopa. "Nažalost, u Hrvatskoj nas uvijek isprate 'lijepim' riječima te je posebno zadovoljstvo pobijediti ovako veliku reprezentaciju. Rekao sam i prije utakmice da će svi ovi mladići dati sve za pobjedu, kako bi osvjetlali svoj obraz. Od prvog do zadnjeg, svi su odigrali maksimalno, a mi stariji bili smo im podrška. Pozive su zaslužili i možemo biti sretni jer smo pobijedili Meksiko u najjačem sastavu", nastavio je Kalinić. Kritičari turneje očekivali su znatno lošiji rezultat reprezentacije u Los Angelesu. "Naviknuti smo na kritike - također nažalost - i uvijek smo osporavani i pod upitnicima. Izbornik je bio jedan od rijetkih koji je vjerovao u nas, uoči utakmice nam je rekao da ne sumnja kako ćemo se boriti i dobro odigrati.Čim sam čuo za turneju, molio sam se da budem u prilici otići u SAD, da budem dio ovakve turneje uz podršku 10.000 naših navijača. Tko zna kada će opet biti prilike da Hrvatska dođe", rekao je Lovre Kalinić.