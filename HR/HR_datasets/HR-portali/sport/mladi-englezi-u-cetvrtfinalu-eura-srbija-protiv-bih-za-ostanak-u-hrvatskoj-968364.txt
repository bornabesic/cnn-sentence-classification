ENGLESKA nogometna reprezentacija do 17 godina izborila je plasman u četvrtfinale Europskog prvenstva koje se održava u Hrvatskoj već nakon dva odigrana kola u skupini D zahvaljujući 4:0 (3:0) pobjedi protiv Ukrajine u susretu igranom u Sesvetama.  Strijelci za drugu englesku pobjedu bili su McEachran (20), Brewster (32), Sancho (36) i Barlow (69).  Engleska je tako vodeća na ljestvici sa šest bodova, dva više od druge Nizozemske koja je u Velikoj Gorici odigrala 2:2 (1-0) protiv Norveške. Nizozemska je povela golom Aboukhlala (11), Norveška je preokrenula preko Larsena (50) i Stenevika (55) da bi na konačnih 2:2 poravnao El Bouchataoui (80+2-11m).  Engleska i Nizozemska će tako u srijedu u posljednjem kolu u međusobnom dvoboju odlučivati o pobjedniku skupine.  Treća Norveška ima bod, dok je Ukrajina posljednja bez bodova i bez izgleda za prolazak u četvrtfinale.  Vrlo blizu prolasku u četvrtfinale stigli su i mladi Nijemci koji su u utakmici 2. kola skupine C u Kostreni svladali vršnjake iz Srbije sa 3:1 (2:0). Njemačka je povela 3:0 golovima Abouchabake (7-11m), Yeboaha (39) i Majetschaka (61), a na konačnih 3:1 smanjio je Stuparević (75-11m).  Njemačka sada ima maksimalnih šest bodova, dok je Srbija druga s tri koliko ima i treća Irska koja je u drugom susretu dana svladala Bosnu i Hercegovinu sa 2:1 (2:1). Strijelci za Irsku bili su Roache (7) i Idah (29-11m), dok je pogodak za BiH postigao Vještica (13). BiH je tako ostala bez bodova.  U posljednjem kolu igrat će Njemačka - Irska i Srbija - BiH.