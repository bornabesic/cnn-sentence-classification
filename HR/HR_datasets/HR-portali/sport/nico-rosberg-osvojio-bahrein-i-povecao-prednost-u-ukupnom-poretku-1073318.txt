Momčadi i vozači ne bi trebali utjecati na pravila, kazao je Ecclestone nakon što se nisu uspjeli dogovoriti o ukidanju novih, ali spornih kvalifikacija. Bernie Ecclestone slikovito je opisao kako izgleda sjediti na tribinama formule 1. - Kao da ste na koncertu Rolling Stonesa, a ne pjeva Mick Jagger. I dok se buni zbog pada gledanosti, od čega zarađuje, novi frontmen parade postao je - Nico Rosberg (Mercedes). Pobijedio je u pustinji Bahreina, drugu utrku sezone, te petu zaredom! Imao je sreće, jer Lewis Hamilton (Mercedes) je 'razmijenjivao boje' s bolidom Valtterija Bottasa (Williams). - Izgubio sam vodstvo već na prvom zavoju - žalio se Hamilton koji je zbog manjeg sudara kasnio pola minute i završio treći, a drugi je bio Kimi Räikkönen. - Krenulo me, jedva čekam nastup u Kini - kazao je sin Keke Rosberga, kojem je ovo bila 16. pobjeda u karijeri. Otac je imao samo pet... Ali i titulu (1982.), što sin nema. Zasad. Sebastian Vettel (Ferrari) zbog kvara nije startao, a Fernando Alonso (McLaren) zbog sudara u Australiji ovu utrku je pauzirao. Zaključno, dobro je da Rosberg pobjeđuje, jer će njegovi dvoboji s Hamiltonom sezoni dati smisla te privući gledatelje... Možda se, i Bernie, oraspoloži. Usto, Nijemac koji pobjeđuje u njemačkom Mercedesu, je upravo ono što je Michael Schumacher želio... >> Još nema dogovora oko promjena u kvalifikacijama Formule 1