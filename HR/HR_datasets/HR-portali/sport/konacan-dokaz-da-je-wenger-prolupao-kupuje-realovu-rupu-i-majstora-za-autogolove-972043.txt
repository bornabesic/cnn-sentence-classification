Foto: Getty Images / Guliver Image "MARCELO S DESNOG BOKA", "Novi Maicon", tako su ga prije dvije godine nazivali tadašnji brazilski izbornik Dunga i tamošnji novinari. A mladić kojeg su hvalili već je do 20. godine stigao osvojiti Južnu Ameriku, Portugal i ustaliti se u reprezentaciji Brazila. Čekalo se samo ono neminovno, transfer u neki od najvećih svjetskih klubova. I pretprošlog ljeta uz 35 milijuna eura odštete Portu, kupio ga je najveći.  Danilo Luiz Da Silva, tada 23-godišnji desni bočni činio se kao skupa, ali itekako isplativa investicija Reala i rješenje na desnom boku za idućih šest-sedam godina. Uostalom, radilo se o igraču koji je imao malo godina, ali već impresivnu karijeru: uz navedno, sa Santosom je 2011., kao 20-godišnjak osvojio Copa Libertadores, a u finalu je upravo njegov gol (nakon što je Neymar postigao prvi) donio pobjedu protiv Penarola i južnoamerički naslov. Pola godine kasnije za 13 milijuna eura prelazi u Porto, kojem tako postaje drugi najskuplji igrač u povijesti nakon Hulka, gdje je igrao bitnu ulogu u osvajanju dva portugalska prvenstva i u europskim pohodima njegovog kluba. Dojam je bio da bi Danilo bio pojačanje za bilo koji klub na svijetu, pa tako i za Real. Iako desni bek, jako dobro je igrao i kao veznjak, jer kako je sam govorio, voli biti što bliže golu. Bočni napadački adut u Europi je nabacio mišiće i naučio igrati obranu. Iako ima dobar udarac, precizan centaršut i brz je, probojan je po boku, ne zanemaruje ni obrambene zadaće, a dvosmjernu igru i "moć ponavljanja" omogućava mu velika fizička snaga. "Došao sam iz Brazila, gdje nema presinga, a suparnici vam po boku ostavljaju dosta prostora. Privikavanje nije bilo lako i trebalo mi je neko vrijeme, ali sada sam čvrst u obrani i taktički pametniji", hvalio se Danilo, koji je u Portugalu nabacio mišićnu masu, a pomaže mu što sa 1.84 nije nizak. Porto se pak hvalio kako je Danilo s osam golova u 81 prvenstvenoj utakmici najefikasniji desni bek kluba u posljednjih 30 godina. Ali Real nije Santos ni Porto, pa se ubrzo Danilo tamo pokazao kao daleko najslabija karika. U momčadi takve širine da su rezerve Isco, Morata, Asensio i James, junak ove priče nije ni blizu kvalitete navedenih, koji svaku priliku koju dobiju iskoriste. Nasuprot njima, Danilo je ulaskom u prvu momčad ove sezone bio jedan od glavnih krivaca za crnu rupu u koju je Real upao u siječnju. Točnije, on na desnom boku, ili ozljeda Carvajala, zbog čega ga nema mjesec dana, a njegovu poziciju, koju pokriva sjajno, preuzeo je Brazilac, čije predstave svjedoče da mu nije ni približno dostojna zamjena. Oko 35 milijuna, koliko je Real za njega platio Portu, pokazalo se najgorom Perezovom investicijom posljednjih godina. Zidane je, svjestan da je Danilo rupa, protiv Celte završio utakmicu s tri braniča, jer je suparnik stalno gađao desnu stranu Realove obrane. Još ranije, njegova momčad je na uzvrat osmine finala Kupa u Sevillu došla sa, činilo se, kapitalnom prednosti (3:0) iz prve utakmice, ali već u 10. minuti Danilo vraća suparnika u život. Loptu iz kornera šalje u svoj gol za 0:1, a Sevilla će u nastavku imati i 3:1, prije nego što Real izjednači na 3:3 i osigura prolazak. Za idući meč kod istog suparnika, ali u prvenstvu, koji je Real izgubio (1:2), Zidane je Danila ostavio na klupi. Ali ga je opet morao vratiti u momčad za prvu utakmicu četvrtfinala Kupa protiv Celte. Dani Carvajal, prvi izbor za desnog bočnog, ozlijedio se prije tog meča, što je značilo da ga nema u momčadi mjesec dana, a njegovo mjesto opet je preuzeo Danilo, koji je u porazu 1:2 odigrao tako da ga je Zidane izvukao iz igre i utakmicu završio, kako smo podsjetili, s tri stopera. Slijedila je prvenstvena utakmica protiv Malage, a trener je znao da s Danilom u momčadi ne može tražiti izlaz iz krize, pa ga je ostavio na klupi, usprkos tome što je prva Carvajalova zamjena. Desni bok povjerio je Nachu, koji može zakrpati bok, ali je prije svega stoper. Real je iščupao pobjedu 2:1. Nažalost po Real, za uzvrat četvrtfinala Kupa kod Celte, Danilo je morao igrati, jer zbog ozljeda Varanea i Marcela te Coentraove nespremnosti, Casemiro je uskočio na mjesto središnjeg braniča, a Nacho je morao u novu vatrogasnu misiju, na lijevi bek.  Kikser Danilo nastavio je po starom i opet u najgorem trenutku, kod 0:0 i u zadnjoj minuti prvog dijela utakmice na kojoj njegova momčad lovi pobjedu za nadoknadu minusa, zabio loptu u vlastitu mrežu tako što je ispred suparničkog napadača Guidettija na pogrešno mjesto poslao odbijanac golmana Casille. Završilo je 2:2 i Real je zahvaljujući Danilu ispao iz Kupa kralja i tako ostao bez prilike za trostrukom krunom. Njegov "lijevi Marcelo" zabio je tako dva autogola u dva tjedna i postavio crni španjolski rekord. Zašto podsjećamo na sve ovo?  Jer svi španjolski i engelski mediji pišu da je Arsene Wenger upravo Danila označio kao glavnu metu za novog desnog bočnog, odnosno kao igrača koji će na ljeto zamijeniti Hectora Bellerina, izvjesno pojačanje Barcelone. Možda je ovo definitivni dokaz da su u pravu oni koji viču "Wenger out!"