Najbolja hrvatska tenisačica Mirjana Lučić-Baroni zaustavljena je već na prvom koraku u Roland Garrosu, gdje ju je u nedjelju svladala Turkinja Čagla Buyukakčay (WTA - 156.) sa 6-3, 6-3 za 71 minutu.  Bio je ovo prvi Grand Slam turnir u karijeri 35-godišnje Lučić-Baroni na kojem je igrala kao nositeljica, ali je odigrala vrlo loš meč i po sedmi put zapela već u prvom kolu na pariškoj zemlji. Koliko je loš bio Mirjanin nastup najbolje će posvjedočiti dva statistička podatka: 38 neforsiranih pogrešaka, odnosno više od dvije po gemu, i činjenica da je ostala bez ijedne prilike za 'break'. S druge strane, Turkinja je znala što treba činiti, samo je držala loptu u igri i čekala pogreške, koje su od 22. nositeljice dolazile u serijama. Buyukakčay je imala samo tri 'winnera', ali je napravila i samo pet neforsiranih pogrešaka. Od pet prilika za 'break' 27-godišnja Turkinja je iskoristila tri. Buyukakčay je izjednačila svoj prošlogodišnji rezultat iz debitantskog nastupa na Roland Garrosu, a u 2. kolu će igrati protiv Amerikanke Shelby Rogers. U ponedjeljak će na teren dvije od preostale tri hrvatske predstavnice. U 11 sati će Donna Vekić igrati protiv Kineskinje Shuai Zhang (WTA - 34.), a Anu Konjuh u drugom meču od 11 sati čeka Crnogorka Danka Kovinić (WTA - 107.). Najveće iznenađenje prvog dana u turniru tenisačica napravila je Ruskinja Jekaterina Makarova koja je sa 6-2, 6-2 svladala prvu tenisačicu svijeta Njemicu Angelique Kerber. Uspije li doći do pariškog finala Čehinja Karolina Pliškova može zasjesti na WTA tron, a Rumunjka Simona Halep bi za taj pothvat trebala osvojiti svoj prvi Grand Slam naslov. RG, tenisačice - 1. kolo Jekaterina Makarova (Rus) - Angelique Kerber (Njem/1) 6-2, 6-2 Lesia Curenko (Ukr) - Kateryna Kozlova (Ukr) 6-4, 6-0 Jelena Ostapenko (Lat) - Louisa Chirico (SAD) 4-6, 6-3, 6-2 Monica Puig (Pur) - Roberta Vinci (Ita/31) 6-3, 3-6, 6-2 Petra Kvitova (Češ/15) - Julia Boserup (SAD) 6-3, 6-2 Svjetlana Kuznjecova (Rus/8) - Christina McHale (SAD) 7-5, 6-4 Čagla Buyukakčay (Tur) - MIRJANA LUČIĆ-BARONI (HRV/22) 6-3, 6-3 Shelby Rogers (SAD) - Marina Eraković (NZ) 7-6 (4), 6-4 Kurumi Nara (Jap) - Amanda Anisimova (SAD) 3-6, 7-5, 6-4 Timea Bacsinszky (Švi/30) - Sara Sorribes Tormo (Špa) 6-1, 6-2 Madison Brengle (SAD) - Julia Goerges (Njem) 1-6, 6-3, 13-11