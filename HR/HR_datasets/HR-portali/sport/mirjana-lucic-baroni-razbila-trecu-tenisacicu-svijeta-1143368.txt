Hrvatska tenisačica Mirjana Lučić-Baroni plasirala se u 3. kolo ovogodišnjeg Australian Opena, ona je u 2. kolu sa 6-3, 6-2 svladala treću igračicu svijeta Poljakinju Agnieszku Radwansku u dvoboju koji je trajao tek dvije minute više od sata. Protiv prošlogodišnje polufinalistice u Melbourneu Lučić-Baroni je igrala svoj standardni agresivni tenis, a kada našoj 34-godišnjakinji više loptica uđe u teren no što ih promaši tada ona može pobijediti bilo koju suparnicu. Upravo je to bio slučaj u četvrtak protiv Radwanske, Lučić-Baroni je susret završila sa 33 "winnera" i 20 neprisiljenih pogrešaka, dok je Poljakinja imala po samo osam i "winnera" i pogrešaka. Nakon što je dvoboj počeo sa tri uzastopna "breaka", od kojih je dva ostvarila Lučić-Baroni, svaka je igračica držala svoj početni udarac do rezultata 5-3, a tada je naša predstavnica uspjela iskoristiti petu set-loptu za još jedan "break" kojim je prvu dionicu riješila u svoju korist sa 6-3. Radwanska je povela sa 2-0 u drugom setu, no uslijedila je nezadrživa serija od šest gemova zaredom Lučić-Baroni kojom je stigla do pobjede. Za Lučić-Baroni ovo je najbolji rezultat na Australian Openu u pojedinačnoj konkurenciji, dosada je samo 1998. godine igrala u 2. kolu, da bi potom sedam puta zaredom gubila u 1. kolu. U 3. kolu će Lučić-Baroni igrati protiv bolje iz susreta između Francuskinje Alize Cornet i Grkinje Marije Sakkari.