Norveška rukometna reprezentacija u svojim redovima ima dvojicu istinskih heroja, ljude koji su u različitim fazama svojih karijera bili suočeni s najtežim liječničkim dijagnozama i nakon dramatičnih bitaka sa zloćudnim bolestima ipak izašli kao pobjednici. Norveški pivot, danas 34-godišnji div iz danskoga Skjernea, Bjarte Myrhol, čovjek sa čak 197 nastupa za nacionalnu momčad, najteže životno razdoblje prolazio je prije šest godina, kada je bio član njemačkog Rhein Neckar Löwena iz Mannheima. – Osjećao sam bolove u predjelu testisa, što me isprva zabrinulo, ali su brzo iščezli. No, kada su se ponovno javili, više nisam želio čekati i otišao sam k liječniku. Dijagnoza je bila najgora: karcinom testisa – pričao je Myrhol, koji je tada imao 29 godina. O njegovoj najvećoj i najdramatičnijoj životnoj utakmici hrabro je i otvoreno progovorila njegova supruga, tadašnja djevojka Charlotte Forslund. – Kada je Bjarte otišao na pregled k liječniku, bila sam na poslu i poslala sam mu SMS. Na moje pitanje je li nešto ozbiljno, odgovorio mi je – ne. Poslije, kada sam došla doma i čula što je posrijedi, bila sam u potpunom šoku i izbezumljena od straha. Nikada neću zaboraviti taj osjećaj, jer na spomen karcinoma moja prva asocijacija je smrt. Otišli smo u dugu šetnju, razgovarali, zajedno plakali, sjećam se da sam i cijelu sljedeću noć plakala – pripovijedala je Forslund. Kaže kako je Bjarte cijelu situaciju podnosio mnogo bolje od nje. – Uvijek je bio smiren i pozitivan, što mi je bilo nevjerojatno, a meni je u glavi bio samo kaos. Olakšanje je nastupilo tek kad smo saznali da se rak nije proširio, tek tada sam i ja počela vjerovati da ćemo pobijediti. Zajedno smo prošli sve teške trenutke i to je još više učvrstilo našu vezu. Tako se ponosim Bjarteom, kako se hrabro nosio s tom dijagnozom, a i ja sam kroz to razdoblje upoznala svoju jaku stranu – istaknula je Forslund. Myrhol igrao s Čupićem Najteže je, kaže, bilo razdoblje kemoterapija. – Nisam mogla ni naslutiti koliko će to biti teško. Nikada neću zaboraviti Bjarteovu prvu dozu; koža mu je iznenada pozelenjela, od čega mi je pozlilo. No, nije me pokolebalo, svaki dan bila sam s Bjarteom u bolnici, osjećajući to svojom dužnošću. Bjarte je bio zabrinut, ne zbog svoga, nego zbog moga stanja, jer je znao kako to teško proživljavam. A mi smo k tome u toj teškoj situaciji bili u Njemačkoj, u stranoj zemlji, bez prisutnosti i potpore naših obitelji. Zbog toga sam se osjećala još tužnijom i usamljenijom – dodala je Charlotte Forslund. Bjarte Myrhol vratio se rukometu nakon šestomjesečne stanke, na oduševljenje navijača Rhein Neckar Löwena, u kojemu je bio suigrač našega Ivana Čupića. Kada je 2015. godine napustio Mannheim, klub je u znak zahvalnosti i požrtvovnosti umirovio Myrholov dres s brojem 18. Norveškom pak izborniku, 43-godišnjem Christianu Bergeu, u listopadu 2004. godine bio je dijagnosticiran rak limfnih čvorova. U to je vrijeme bio igrač njemačkog Flensburga. Nakon dvadeset kemoterapija, u siječnju 2005., sa zadovoljstvom je bio objavio da je bolest pobijeđena, da bi nakon dva mjeseca uslijedio novi šok – zloćudna bolest ponovno se vratila. Neustrašivoga Bergea to nije pokolebalo. Ovaj put bio je podvrgnut terapijama zračenjem, što mu je potpuno promijenilo životni ritam, ali je ishod ponovno bio uspješan. Berge je nakon izlječenja još pet godina bio rukometni profesionalac. Sam će reći kako o bolesti više ne razmišlja, a svoje najteže životne trenutke opisao je u knjizi pod nazivom “U žaru borbe”, objavljenoj 2008. godine. Za norvešku reprezentaciju odigrao je 63 utakmice i postigao 251 pogodak. Danas će pak pokušati nadmudriti našeg izbornika Željka Babića. 