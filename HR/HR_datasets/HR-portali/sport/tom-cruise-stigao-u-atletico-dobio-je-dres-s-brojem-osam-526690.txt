Najveća zvijezda madridskog Atletica trener je Diego Simeone, a onda je tu negdje Antoine Griezmann. Jučer je, međutim, među "rojiblancose" stigla superzvijezda. Američki glumac Tom Cruise dobio je dres s brojem osam s kojim je ponosno pozirao na novom stadionu Wanda Metropolitano. Junak brojnih holivudskih hitova nalazi se u Španjolskoj gdje promovira svoj novi film 'Mumija', a Atleticov stadion posjetio je u pratnji partnerica u filmu Annabelle Wallis i Sofie Boutellom. Domaćini su bili nogomometaš Saul Niguez te klupski predsjednik Enrique Cerezo. - Bit će to veličanstveni stadion. Jedva čekam vidjeti pravu nogometnu utakmicu ovdje jer nema ništa bolje od gledanja nogometa u Španjolskoj - rekao je Cruise. Stadion Wanda Metropolitano imat će 70.000 sjedaćih mjesta, a bit će spreman ove jeseni za početak nove sezone.