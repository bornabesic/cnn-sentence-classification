PREMDA je teško, gotovo nemoguće izračunati algoritam pomoću kojeg ćemo egzaktno utvrditi koji je nogometaš najveći u povijesti, za Zinedinea Zidanea sa sigurnošću možemo kazati da je jedan od onih koji je vrlo mnogo utjecao na nogomet kakav danas poznajemo. Veliki Francuz obilježio je cijelu jednu epohu i njegova nogometna priča dobro je poznata svim ljubiteljima najvažnije sporedne stvari na svijetu. Debitirao je u Cannesu 1989., a tri godine kasnije prešao je u Bordeaux koji je uz pomoć suigrača iz reprezentacije, Lizarazua i Dugarryja, doveo do finala Kupa Uefa 1996., u kojem je Bayern bio bolji.  Fantastične igre nisu ostale nezamijećeno i Zizoua kupuje Stara dama, a sve kasnije je povijest. Zidane se u Torinu afirmirao kao jedan od najvećih ikad, s Francuskom je postao svjetski i europski prvak, a s Realom, u koji je prešao 2001. u tada najvećem transferu u povijesti, osvojio je i Ligu prvaka. Triput je bio osvajač Fifine nagrade za igrača godine, a 1998., u godini kad je odveo Francusku na svjetski tron, primio je i Zlatnu loptu. Karijera Zinedinea Zidana strelovito je krenula kad je 1996. prešao u Juventus, no manje je poznato da je malo nedostajalo da veliki Francuz umjesto na ''Čizmu'' te godine ode na Otok.Klub Blackburn koji je prije nekoliko dana ispao u treću englesku ligu, 1995. predvođen kultnim napadačkim tandemom Shearer-Sutton senzacionalno je osvojio naslov i gradio je momčad za nastup u Ligi prvaka. Zizou je bio pred potpisom ugovora, no tadašnji predsjednik kluba Jack Walker odlučio je da neće kupiti ovog igrača i poručio je svima da mu pored Tima Sherwooda ne treba tamo neki Zidane.    Ipak, Blackburn nije jedini engleski klub koji je smatrao da Zidane nije dovoljno dobar za otočki nogomet. Newcastle, još jedan silno moćni klub iz sredine devedesetih, također je vodio pregovore s tada relativno anonimnim Francuzom, ali su se u posljednji trenutak predomislili i odustali. Smatrali su da Zidane nije kapacitet za agresivni britanski nogomet.  Zidane je kao igrač osvojio sve što se osvojiti moglo, a kao trener na dobrom je putu da napravi nešto što otkako se igra Liga prvaka nikad nikome nije pošlo za rukom – da obrani titulu europskog prvaka. S druge strane Blackburn, bivši prvak Engleske, danas je trećeligaš, a Newcastle je klub koji u posljednjih desetak godina balansira između Premiershipa i Championshipa. Tko zna kako bi se povijest tih klubova pisala da su se neke stvari u prošlosti napravile drugačije.