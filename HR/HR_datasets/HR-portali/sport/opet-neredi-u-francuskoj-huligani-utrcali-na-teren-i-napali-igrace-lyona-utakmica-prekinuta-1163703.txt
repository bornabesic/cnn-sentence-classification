Susret 33. kola francuskog nogometnog prvenstva između Bastije i Lyona prekinut je nakon što su domaći navijači dva puta provalili na travnjak stadiona Armand-Cesari i napali gostujuće igrače. Navijači Bastije utrčali su na teren prilikom zagrijavanja momčadi uoči početka utakmice, a potom i na koncu prvog poluvremena nakon čega je sudac Amaury Delerue prekinuo susret. Huligani su prilikom zagrijavanja napali gostujućeg vratara Mathieua Gorgelina, a potom još nekoliko igrača. Gorgelina su spasili zaštitari, a ostatak momčadi se grupirao nakon čega su napustili teren. Lyon je odbio igrati utakmicu, ali je nakon skoro sat vremena pregovora ipak odlučio nastupiti. Međutim, utakmica je prekinuta u poluvremenu zbog novih nereda pri rezultatu 0:0. Do nove gužve došlo je na koncu prvog dijela kada je jedan navijač utrčao na teren i napao vratara Anthonyja Lopesa. - Igrači su šokirani. Navijači su loptama gađali Gorgelina, a potom su ga okružili. Memphis Depay ih je pokušao smiriti, ali nije bilo pomoći - kazao je gostujući branič Jeremy Berthod. Policija je momčad Lyona odmah odvela do autobusa, međutim potom su ih vratili u svlačionicu jer su procijenili kako ih je nemoguće sigurno evakuirati sa stadiona. - Igrači strahuju za svoje živote i nije bilo nikakvih izgleda da se utakmica nastavi - dodao je Berthod. Neredi u Bastiji dogodili su se tri dana nakon izgreda navijača na utakmici Lyona i Bešiktaša u Europskoj ligi. Utakmica u Lyonu je kasnila više od pola sata zbog invazije navijača Lyona na teren. Međutim, izgrede su započeli navijači Bešiktaša koji su s gornje tribine bacali petarde i topovske udare po francuskim navijačima koji su spas potražili na travnjaku. Došlo je i do šakačkog obračuna suprostavljenih navijačkih skupina.  Nakon desetak minuta navijači su se vratili na tribine, a početak susreta kasnio je više od pola sata.  Vruće je bilo i u Švicarskoj. Nakon susreta Will - Servette (0:3) napadnut je autobus gostujućeg sastava pri čemu je razbijeno nekoliko prozora. Najgore je prošao vozač koji je s posjekotinama završio u bolnici. Prema pisanju švicarskih medija iza napada stoje navijači Siona. Darmstadt slavio protiv Schalkea U susretu 29. kola njemačkog nogometnog prvenstva 'fenjeraš' Darmstadt je pobijedio Schalke 2:1, dok je Werder identičnim rezultatom porazio HSV. Posljednji sastav Bundeslige pobijedio je Schalke, međutim Darmstadtu to neće previše pomoći jer i dalje ima čak 14 bodova manje od pozicije koja vodi u dodatne kvalifikacije. Domaćin je poveo golom Marija Vrančića u 11. minuti. Bio je to četvrti pogodak 27-godišnjeg napadača iz Slavonskog Broda koji nastupa za BiH reprezentaciju. U 58. minuti gosti su mogli izjednačiti, ali je Guido Burgstaller promašio jedanaesterac. Ipak, Schalke je poravnao u 75. minuti preko Cokea. Šest minuta kasnije gosti su ostali s igračem manje nakon što je isključen Thilo Kehrer. Kada se već činilo da će utakmica završiti bez pobjednika, Jerome Gondorf je u trećoj minuti sudačke nadoknade donio pobjedu domaćinu. U drugom susretu Werder je identičnim rezultatom pobijedio HSV. Gosti su poveli u 6. minuti golom Michaela Gregoritscha, no Werder je okrenuo rezultat golovima Maxa Krusea (41) i Floriana Kainza (75). >> Mourinho srušio svoj bivši klub: Chelsea pao bez udarca u okvir, prvenstvo je opet otvoreno!