Foto: AFP TUŽITELJSTVO Genove tražilo je da se osmorici srpskih navijača, uhićenih nakon nereda u tom gradu na kvalifikacijskoj utakmici između Italije i Srbije, sudi po hitnom postupku. Tužiteljica zadužena za istragu u tom slučaju, zatražila je poseban postupak, koji se provodi kada postoje očigledni dokazi o počinjenju krivičnog dijela. Četvorica srpskih navijača, među kojima je i Ivan Bogdanov, 29-godišnji kolovođa srbijanske huliganske horde na stadionu Luigi Ferraris 12. listopada, optuženi su za niz krivičnih djela, uključujući uništavanje imovine, nanošenje ozljeda, pružanje otpora službenoj osobi i posjedovanje i korištenje opasnih predmeta, te bi mogli biti osuđeni na tri do 15 godina zatvora. Ostala četvorica uhićenih navijača optuženi su za manje ozbiljne prekršaje. Sudac De Matteis, koji treba odlučiti hoće li se srpskim navijačima suditi po hitnom postupku, nije se izjasnio hoće li zahtjev tužiteljstva biti usvojen. Podsjećamo, Disciplinska komisija Europske nogometne federacije (UEFA) donijela je odluku da se prekinuta utakmica 4. kola kvalifikacija za Europsko prvenstvo između Italije i Srbije registrira rezultatom 3-0 za "Azzurre". Riječ je o susretu 4. kola skupine C koji se trebao odigrati 12. listopada u Genovi, a koji je prekinut zbog divljanja srpskih huligana već u sedmoj minuti susreta. Uz rezultatsku kaznu srpska je reprezentacija kažnjena i s dvije domaće utakmice odigravanja bez prisustva publike, od čega je kazna za drugu utakmicu pred praznim tribinama uvjetna, kao i sa 120 tisuća eura.