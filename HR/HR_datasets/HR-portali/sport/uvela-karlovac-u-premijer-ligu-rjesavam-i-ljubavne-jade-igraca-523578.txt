Kad me vide na kavi, ljudi mi rado priđu kako bi mi dali kakav rukometni savjet. Svi misle da znaju najbolje, ali to mi je simpatično. Drago mi je da me prepoznaju i cijene ono što se radi u RK Karlovcu, rekla je Tanja Rašić (38), koja je momčad Karlovca vratila u prvu ligu. U Hrvatskoj baš i nema previše primjera da žena voditi neku momčad. Posebno se to odnosi na prvu ligu. - Nikad nisam imala problema, premda ne sumnjam da neki možda misle da ženi nije mjesto u muškom rukometu - istaknula je Tanja, koja ipak nije prva trenerica na čelu muškoga kluba jer je Slavica Bonić 2009. vodila pulsku Arenu.  A Slavica se s predrasudama obračunala već na prvom treningu. - Slušajte, imam troje djece i nemam vremena za gubljenje. Ako me prihvaćate i želite da radimo, idemo dalje, ako ne... - rekla je tad Slavica. Tanja taj recept nije morala primijeniti sa svojim igračima. - Znate, ja sam trenerica u Karlovcu od 2001. te sam većinu svojih igrača trenirala. Od tada smo razvili odličan odnos i nitko od njih nema problem s tim da ih vodi žena - kaže Tanja. Igračima je često i više od trenerice, posebno mlađim rukometašima. - Da, mlađi igrači znaju mi doći s problemima. Znam sve, kakve ocjene imaju, tko je prekinuo s curom... Često sam zbog njih išla i u školu razgovarati s profesorima. I zbog loših ocjena i zbog izostanaka. No sve to ostaje među nama, važno je povjerenje - rekla je Tanja.  Sa svojim igračima ponekad zna izaći i u grad nakon subotnjih utakmica. - Istina, ali ja ne ostanem previše, povučem se brzo - nasmijala se trenerica. Igračku karijeru prekinula je s 21 nakon što je ozlijedila rame. - Okrenula sam se fakultetu, a počela sam i suditi. Pet-šest godina dijelila sam pravdu u 1., 2. i 3. ligi, no kasnije sam se ipak posvetila trenerskoj karijeri. Igračima kažem da se ne svađaju sa sucima jer samo će zaraditi isključenje, a odluka se neće promijeniti - istaknula je i dodala: - Nisam trenerica koja viče, više volim igračima nešto objasniti kroz razgovor. Obitelj i prijatelji često mi dolaze na utakmice pa oni viču - opet se nasmijala Tanja, koja ne sanja sjesti na klupu PPD Zagreba. - Možda će netko reći da je to manjak ambicija, ali meni je u Karlovcu dobro. Možda jednom i odem u Zagreb, no moralo bi se puno toga poklopiti - kaže. 