Foto: Judo.hr PRVI dan zagrebačkog Grand Prixa u judu donio je, osim atraktivnih borbi, i druženje djece sa svjetskim zvijezdama. Razne igre, baloni i prilika za fotografiranje s idolima, razveselilo je oko 30 djece u Domu sportova. Dolazak zlatne olimpijke Majlinde Kelmendi, Barbare Matić, Brigite Matić, Zlatka Kumrića i drugih judoka ponukalo je djecu i roditelje na vađenje fotoaparata i flomastera za skupljanje autograma. "Idemo! Prvo će iskusni judaši pokazati padove, pa vi probajte", objašnjavao je tijekom programa izbornik ženskih reprezentacija Hrvatske, Vladimir Preradović, dok su djeca od 3 do 12 godina pratila svaki potez europskih medaljaša i svjetskih juniorskih prvakinja. Kada je na red došla igra lovice, neke od judoka su odlučile i pobjeći s tatamija kako bi zabavili djecu tako da se smijeh čuo po cijelom Domu sportova. "Ovakve aktivnosti znače jako puno za razvoj juda, za pokazivanje djeci kako su i poznati judaši i judašice počeli tamo gdje su oni sad te da s rezultatima ne prestaje veza s najmlađima", objasnio je Hrvoje Lindi, direktor organizacijskog odbora IJF Judo Grand Prixa Zagreb. Natjecanje se nastavlja danas. Eliminacije u dvorani 2 Doma sportova počele su u 11 sati, svečano otvorenje je u 16 sati, a finalni blok je na rasporedu od 17 sati.