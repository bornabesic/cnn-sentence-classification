Igrači Dinama na pripremama imaju različite navike, neki nakon ručka odmah pohitaju u sobe gdje i provode većinu dana kada nisu na treningu ili na objedu. Dio ih poslije ručka ili večere voli ostati sjediti u restoranu i razgovarati (Sigali, Henriquez, Fernandes, Jonas), dio ih u predvorje hotela dođe popiti kavu, popričati i pogledati svoje pametne telefone (Machado, Matel i Goncalo), neki odu prošetati, iako je prilično vruće, Antolić i Pivarić su si nakon ručka priuštili kolač pa otišli na obvezni odmor. Uostalom, vrijeme priprema nije lako, tada su treninzi najteži, a kad počne natjecateljska sezona ipak je sve lakše. Tu se manje trenira – Teško je, ali ovo je vrijeme priprema kad je uvijek tako, to je normalno. Čak bih rekao da se u Argentini na pripremama više radi na snazi i u teretani, a ovdje se puno više radi s loptom – kaže nam Leonardo Sigali. Dosad je u Dinamu radio samo sa Zoranom Mamićem, koliko je drukčije otkako je došao Zlatko Kranjčar? – Kranjčar nije puno promijenio, i kad je došao rekao nam je da previše neće mijenjati jer za velike promjene nemamo ni puno vremena s obzirom na to da nam prva utakmica kvalifikacija za Ligu prvaka dolazi jako brzo. Odigrali smo sad i tu prvu utakmicu, meni je to bilo dosta dobro, čvrsto, ali bit će i znatno bolje za dva tjedna kad je na redu Vardar – kaže Sigali, koji se nije mogao sjetiti utakmice koja se igrala prošle godine u ovo vrijeme u Murskoj Soboti u kojoj je Dinamo pobijedio, ali je bilo dosta napeto, bilo je iskri, držanja za vrat... – Lako za to što smo pobijedili, zaboravite pripremne utakmice, koliko je god lijepo u njima pobijediti. Liga prvaka je nešto drugo. Možete li opet u skupinu? – Trebali bismo, momčad to hoće, trener hoće i to je naša želja. Dinamo je velika hrvatska momčad i mjesto joj je u tom natjecanju – govorio je na dobrom hrvatskom Sigali koji se igrački potpuno prilagodio koliko god se u njega sumnjalo u njegovih prvih šest mjeseci. Je li se prilagodio i životu u Hrvatskoj? – Ne kužim – odgovorio je na našem jeziku, pa mu je pripomogao Henriquez sa španjolskim. – Život u Zagrebu mi je odličan, sve ide dobro, prilično polako. Živim i dalje sam. A moram još poboljšati hrvatski, sad više nemam učiteljicu, ali imam prijatelje, slušam i učim. Odmor na Karibima Razumijete li sve što vam trener govori? – Ne baš sve. Kad govori polako, gotovo sve razumijem, ali kad počne brzo govoriti, nema šanse. Jeste li za vrijeme odmora stigli otići u Argentinu? – Nisam, otišao sam s obitelji na osmodnevni odmor na Karibe. Argentina opet nije uspjela u finalu Copa Americe. Kad smo to ustvrdili, Henriquez se slatko nasmijao i samo podignuo ruke u zrak. Čileanac se opet radovao, kao i prošle godine. – Zovemo ih vječni drugi – rekao je Angelo. – Nije bilo sreće, bilo je šansi na obje strane i onda dođe do jedanaesteraca i mi izgubimo, šteta. Drugi put ćemo osvojiti naslov. Hoće li Messi promijeniti odluku da više ne igra za Argentinu? – Žao mi je što nije osvojio naslov, a igrao je u toliko finala. Najbolji je igrač na svijetu i treba Argentini. Za dobro naše reprezentacije, iskreno se nadam da će ipak i dalje igrati – zaključio je Sigali.  