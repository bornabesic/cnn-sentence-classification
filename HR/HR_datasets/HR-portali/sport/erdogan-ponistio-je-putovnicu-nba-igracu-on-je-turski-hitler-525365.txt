Košarkaš Oklahome Thundera Enes Kanter 25. rođendan prisilno je proslavio u bukureštanskoj zračnoj luci. Rumunjska policija tijkom rutinske kontrole shvatila je da Kanter nema ispravnu putovnicu. Turske vlasti su svome košarkašu poništile putnu ispravu jer je otvoreni protivnik režima predsjednika Recepa Tayyipa Erdogana. Kanter, točnije, podržava Erdoganova rivala Fethullaha Gülena te je zapravo lice i simbol otpora protiv aktualne vlasti. A Erdogan je Güllena optužio da je organizirao prošlogodišnji pokušaj puča. Kanter je bio na turneji u sklopu svoje Fundacije kad je zadržan u Bukureštu. I tu je zapravo počela drama za NBA zvijezdu Thundera, jer da su ga Rumunji izručili Turskoj, završio bi u zatvoru na odsluženju dugogodišnje kazne. - Erdogan mi je poništio putovnicu zbog mojih političkih stavova. Nevjerojatno, a on je u Washingtonu napadao ljude na ulici - javio se Kanter na svom Twitter profilu, referirajući se na događaj kad su se Erdoganovi tjelohranitelji u Washingtonu sukobili s prosvjednicima. Kantera su se zbog njegovih političkih stavova odrekli i roditelji. Tuskom košarkašu u pomoć su priskočili ljudi iz njegova kluba Oklahome Thundera. Kontaktirali su State Department te se Kanter vrlo brzo našao u zrakoplovu za London. - Erdogan je grozan čovjek, diktator, Hitler našeg doba - napisao je centar Thundera na Twitteru.