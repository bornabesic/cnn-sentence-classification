Bivši kapetan hrvatske reprezentacije i zamjenik glavnog tajnika Fife Zvonimir Boban (48) rekao je uoči finala Lige prvaka kako Real Madrid ima više klase, ali da je Juventus motiviraniji. - U Real Madridu je veća klasa i tehnički je bolji, no Juventus je motiviraniji i taktički bolji. Filozofija Real Madrida je umjerena na napad, dok Juventus više pažnje usmjerava obrani, premda su te razlike minimalne - rekao je Boban u razgovoru za talijanske novine "La Gazetta dello Sport". Finale Lige prvaka igra se u subotu 3. lipnja u Cardiffu, a Boban, prvak Europe s Milanom 1994., smatra kako je Real Madrid posebno opasan iz protunapada.  - Ne trebaš im ostaviti prostor da budu opasni jer su puno bolji iz protunapada. Također su opasna i ubacivanja lopte na Cristiana Ronalda jer on je brži od obrambenih igrača i dolazi u poziciju za gol, nesumnjivo je istinski napadač - rekao je nekadašni vezni nogometaš. Smatra kako je trener Zinedine Zidane uspio uspostaviti dobru vezu sa svojim igračima.  - Teško je razumjeti njegove taktičke ideje, no to je možda njegova osobina. On je shvatio da odlične igrače ne treba maltretirati - rekao je Boban.  - Kod Juventusovog trenera Massimiliana Allegrija mi se sviđa da i kada mijenja način igre, uvijek postoji vidljiv identitet njegove igre. Uspio je prilagoditi se karakteriskima igrača koje ima te ih uklopiti u jednu od najboljih ekipa na svijetu. Osim toga Juventusovi igrači znaju čitati igru, za razliku od nogometaša drugih klubova - dodao je. Osvrnuo se i na napadački dvojac talijanskog prvaka Paula Dybalu i Gonzala Higuaina.  - Dybalu je ugodno gledati iako još uvijek nije razvio svoj ogromni potencijal, no bit će prvak u budućnosti. Higuain je, pak, potcijenjen. Također svojom krivnjom. Imao je limitiranu osobnost, no sada je spreman za Ligu prvaka - izjavio je Boban.