Foto: Getty Images / Guliver Image BELGIJA se u završnici velikog dvoboja spasila protiv Grčke i stigla do remija 1:1, u 5. kolu skupine H kvalifikacija za Svjetsko prvenstvo. Neodlučenom rezultatu u Bruxellesu najviše se obradovala Bosna i Hercegovina, koja nakon pobjede 5:0 nad Gibraltarom sada ima svega bod manje od Grčke, te tri od Belgije. Nego, vratimo se zanimljivom susretu Roi Baudouin stadionu, gdje su gosti senzacionalno vodili s 0:1 od 46. minute. Samo što su krenuli s centra u drugom poluvremenu, Grci su zabili nakon što je Panagiotis Tachtsidis glavom prebacio obranu domaćina i lansirao Konstantinosa Mitrogloua u zicer, a iskusni napadač matirao Thibauta Courtoisa za čudesno vodstvo. Međutim, gosti su 65. minuti sve zakomplicirali jer je upravo asistent Tachtsidis dobio drugi žuti, odnosno crveni karton.  Belgija je krenula po izjednačenje i realizirala cilj u 89. minuti. Dries Mertens centrirao je s lijeve strane, a Romelu Lukaku majstorski primio loptu unatoč braniču na leđima i iz okreta poslao loptu u mrežu 1:1. Tražila je momčad Roberta Martineza do kraja preokret, ali su se Grci uspjeli obraniti i na kraju ipak potpisati vrijedan bod, iako su mogli do zlatna tri da nisu ostali s igračem manje.  Bio je to treći remi dvije reprezentacije. Do sada je Grčka slavila tri puta, a Belgija dva.