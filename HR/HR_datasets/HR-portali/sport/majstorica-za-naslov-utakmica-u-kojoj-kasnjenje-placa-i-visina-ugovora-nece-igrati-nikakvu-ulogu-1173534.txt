Cibona i Cedevita u ovaj četvrtak u 20 sati igraju majstoricu za prvaka, petu utakmicu finalne serije doigravanja i bit će to vrhunac taktičkog nadmudrivanja dvojice perspektivnih trenera. Damir Mulaomerović (42) i Veljko Mršić (46) igrači su koji su ostavili dubokog traga u Ciboninoj poslijeratnoj povijesti, no ovom prilikom našli su se na suprotnim stranama. Mula na klupi Cibone, a Veljo kao strateg Cibonina najvećeg rivala Cedevite. Četvrti je to put zaredom da ova dva kluba igraju seriju za naslov prvaka države i nova Cibonina prigoda da prekine Cedevitinu dominaciju. Ovaj put je ta prigoda i najozbiljnija jer sve je došlo do 2-2 odnosno točke gdje će šampiona odlučiti jedna utakmica pa vam na tu temu nudimo paralelni intervju. Osvoji li Cedevita naslov to će Mršiću biti drugi naslov prvaka države, a pobijedi li Cibona Mulaomeroviću će to biti prva kruna državnog šampiona. - Kako ste pripremali momčad za utakmicu s najvećim mogućim ulogom? MULAOMEROVIĆ: Moje momke za ovakvu utakmicu ne treba dodatno motivirati. Mi smo homogena družina koja je od sebe izvukla najviše moguće, a nadam se da će tako biti i u ovom susretu. MRŠIĆ: Odigrali smo puno takvih utakmica ove sezone, a jedna je bila i majstorica s Partizanom u polufinalu doigravanja ABA lige, pa je ovo samo jedna u nizu. Sve bitne utakmice igrali smo dobro pa nije bilo potrebno ništa mijenjati u načinu pripremanja. - Je li ovo tip utakmice koji, kako kaže izbornik Petrović, najbolje otkriva tko se od igrača zna nositi s najvećim pritiskom? MULAOMEROVIĆ: Ovakve utakmice tjeraju igrače da daju maksimum, da idu možda i preko maksimuma. Psihološki ona neće biti nikome laka. MRŠIĆ: Moji igrači su pokazali da, kada im je nož pod grlom, uvijek odigraju dobro, no mi prije svega moramo dobro odigrati kao momčad, a u takvoj igri uvijek netko iskoči. - Jeste li razmišljali o karanteni uoči utakmice svih utakmica? MULAOMEROVIĆ: Ove sezone nismo bili niti jednom, pa nema razloga niti sada jer tako bi samo stavili dodatni pritisak na njih. Vjerujem da su moji igrači svi dovoljno profesionalci kojima sam rekao da sve ulaznice podijele dan prije, a da na dan utakmice isključe mobitele. Neka dočekaju utakmicu svatko u svom miru na koji su naviknuli. MRŠIĆ: Za karantenu nije bilo potrebe. Ne osjećamo takav pritisak da se moramo izolirati. On je veći na strani Cibone jer cjelokupna javnost, dakle i mediji, žele da Cibona bude prvak. To je manje zbog sentimenata prema klubu velike povijesti, a više zbog toga što ljudi ne vole makabizaciju. Kada je Cibona dominirala, velika većina je bila na strani tadašnjih njenih najvećih konkurenata Zadra i Splita. Ljudi su, recimo to tako, uvijek na strani slabijih. Cedevita je svima bila simpatična do prije 5-6 godina, a kada je uz privatno ulaganje došlo do dominacije onda je ljudima Cibona postala draža. - Pamtite li ovako uzbudljivu seriju iz svojih igračkih dana? MULAOMEROVIĆ: Najrađe pamtim utakmicu u kojoj sam kao igrač Panathinaikosa protiv Kindera postao prvak Europe. MRŠIĆ: Uzbudljiva je bila finalna serija prvog Prvenstva Hrvatske, početkom 90-tih, protiv Zadra. Zbog napada na Zadar i opće opasnosti, prva je igrana u Rijeci i mi smo dobili. Drugu je u Zagrebu dobio Zadar, a treću opet Cibona i to u prepunom Draženovom domu. - Koja vam je od tih "biti ili ne biti" utakmica najteže pala? MULAOMEROVIĆ: Najviše me pogodio onaj poraz od Turske, u četvrtfinalu Eurobasketa 2001. To je mogla biti prekretnica za naš naraštaj. Nevjerojatna utakmica. MRŠIĆ: Krajem 80-tih sam s Cibonom igrao treću polufinalnu utakmicu s Partizanom u Beogradu. Taj susret igran je na moj 20. rođendan, a mi smo od Partizana s Đorđevićem i Danilovićem izgubili na jednu loptu. To mi je bio jedan od težih poraza u karijeri jer smo bili blizu eliminacije favoriziranog Partizana koji je kasnije, u finalu, izgubio od Splita. - Ima li Cibona u ovoj finalnoj seriji istinsku prednost domaćeg terena s obzirom da se cijela finalna serija odvija na razdaljini od par tramvajskih stanica? MULAOMEROVIĆ: Imamo tu prednost i nama taj huk s tribina dosta pomaže, posebice u nekim teškim trenucima. Ta energija s tribina potiče dodatnu požrtvovnost koja je u ovakvim utakmicama jako poželjna. MRŠIĆ: Cibona ima tu prednost, a to se moglo vidjeti i u našoj dvorani tijekom četvrte utakmice. Ja očekujem da će Cedevita u petoj imati najveću podršku do sada, a isto vrijedi i za Cibonu pa očekujem sjajnu atmosferu. - Što mislite o poslu kojeg je tijekom sezone obavljao kolega sa suparničke klupe? MULAOMEROVIĆ: Veljko je u svoje dvije sezone s Cedevitom napravio sjajan posao. Radi se o treneru koji ima jako dobru budućnost i koji će za neko kraće vrijeme biti zanimljiv i velikim klubovima. MRŠIĆ: U situaciji u kojoj radi, Mula je napravio dosta. Nije lako raditi u takvim uvjetima gdje ti igrači stalno odlaze. Uspio je izvući sezonu do kraja i to je velika stvar. - Igra li u ovakvim serijama ikakvu ulogu to što su s jedne strane igrači kojima plaća nikad ne kasni i oni kojima plaća stalno kasni, i po nekoliko mjeseci? MULAOMEROVIĆ: U ovoj situaciji to nije važno. Sada su u igri igrački ponos i želja za nadmetanjem. Kroz ovo doigravanje nisam imao niti jednog upita oko zaostalih plaća. Dečki su odlučni da završimo posao na najbolji mogući način. MRŠIĆ: Mislim da to ne igra nikakvu ulogu jer tu su oni koji imaju ambiciju pobijediti. Sigurno je da je treneru jednostavnije raditi kada su igrači plaćeni, no oni koji su u Ciboni ostali do kraja igraju za sebe i svoj igrački ponos i ne razmišljaju o novcima. - Tko u ovom finalu ima više za izgubiti? MULAOMEROVIĆ: Cedevita, s obzirom na početna ulaganja i status favorita prvenstva od početka sezone. Mi smo već napravili vrhunsku priču i da je nama netko prije sezone ponudio petu utakmicu za naslov pred svojom publikom objeručke bismo to prihvatili. MRŠIĆ: Po svim pričama Cedevita u finalu puno više može izgubiti no dobiti, no bilo je još takvih situacija pa smo ih uspješno prošli kao što su bili polufinale ABA lige i završnica Ćosićeva kupa. Svi su u doigravanju željeli igrati s nama jer su mislili da imaju priliku, a onda su počeli govoriti da smo mi favoriti. - Što mislite, koliko vaš profesionalni status u klubu ovisi o ishodu ove majstorice? MULAOMEROVIĆ: Time se ovog časa ne opterećujem jer svoj posao radim pošteno. Došao sam u kriznoj situaciji i sačuvao momčad od ispadanja iz ABA lige, a vjerujem da sam ove sezone također napravio dobar posao i to s minimalnim proračunom za momčad. MRŠIĆ: To se pitanje postavlja od prvog dana mog dolaska na čelo prve momčadi, no to me ne brine. O tome sada ne razmišljam, jer to je stvar za analizu nakon sezone. Uostalom, to ide uz trenerski kruh mada mogu reći da je toga kod nas ipak previše. Što smo mogli bolje? Da, možda smo u finalu Kupa mogli pobijediti i sa više do 36 razlike. Ušli smo u finale ABA lige u kojem nismo izgubili od Čukaričkog nego od Zvezde i to bez nama važnih igrača. U Eurokupu smo pak ispali od kasnijih finalista. - Kakvu predstavu očekujete u posljednjem ogledu u finalnoj seriji za prvaka? MULAOMEROVIĆ: U ovakvim utakmicama gledatelji mogu očekivati i neočekivano. Ja se nadam da bi to mogla biti utakmica za pamćenje i to u našu korist. MRŠIĆ: Očekujem utakmicu s najviše naboja dosad, s dosta emocija i pritisaka. Mi moramo znati odgovoriti čvrsto, ne dozvoliti da nas vodi srce, nego glava.