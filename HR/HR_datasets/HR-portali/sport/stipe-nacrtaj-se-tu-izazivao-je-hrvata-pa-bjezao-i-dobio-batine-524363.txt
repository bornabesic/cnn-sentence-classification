Ušao je u oktogon uz pjesmu iz Rockyja, izašao je kao većina Rockyjevih protivnika, nokautiran, razbijen... Junior dos Santos imao je šanse protiv Stipe Miočića samo u onoj izmjeni pogleda uoči meča, u izmjeni udaraca, gotovo nikakve. Cigano je izgledao odlučno, kad ga je Bruce Buffer najavljivao, izašao je iz svog kuta, stao na centar i rukom pokazao Stipi Miočiću: 'Dođi, čekam te. Stani točno ovdje'. Bio je to njegov prepoznatljivi potez koji izvodi uoči svake borbe. Možda je ovaj put to trebao preskočiti. Koju minutu kasnije, Stipina desnica odvela ga je u svijet snova, a UFC nije promijenio prvaka. Druga obrana naslova za čovjeka koji je pokazao i da je pravi džentlmen. Nakon nokauta, čestitao je ženama diljem svijeta Majčin dan. 