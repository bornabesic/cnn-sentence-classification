NOGOMETNI SVIJET usuglasio se u tome da su Luka Modrić i Isco držali Real da ne potone, nakon što je Atletico zaprijetio dvama pogotcima u 16 minuta uzvrata polufinala Lige prvaka. Ubacivanjem među linija, posjedom i kombinatorikom zarobili su loptu i promijenili tijek uzvrata, analizirali su kroničari Kraljevskog kluba, a Luka Modrić u razgovoru za SN, prije nego će treći put zaigrati u finalu Lige prvaka, poručuje: "Vama je zgodno igrati se statistikom, ali meni ništa ne znači što mogu biti prvi Hrvat u povijesti s tri naslova. Važno je samo da Real osvoji titulu! Nadao sam se da bih u Realu mogao osvojiti Ligu prvaka, ali da ću u tako kratkom roku osvojiti dvije i biti u šansi da osvojim treću, to nisam ni pomišljao. Osjećaj je fantastičan, Liga prvaka je atraktivna, to je vrh natjecanja i teško je dosegnuti finale. Silno cijenim sve što smo ostvarili tijekom protekle četiri godine."  "Nadalje, nije na meni da govorim o svojoj igri, ali zadovoljan sam. Nismo paničarili nakon primljenih pogodaka i to me se dojmilo. U nijednom trenutku nisam pomislio da ćemo ostati bez finala, a po gardu ekipe mislim da nitko nije." Modrić tvrdi da je osnova njegove dominacije na terenu fizička sprema. "Nisam gubio samopouzdanje nakon ozljede, znao sam da se moram fizički vratiti da dosegnem vrhunac i to se dogodilo u ključnom dijelu sezone. Cijeli Real fizički djeluje dobro, mislim da to održavamo cijelu sezonu" U finalu Real za naslov mora slomiti moćni Juventus. Što kaže Mandžukić?  "Sjajan je. Tipični Mandžukić koji se bori do krajnjih granica, trči kao navijen i žrtvuje se. Zato ga je nagradilo golom protiv Monaca. Veselim se susretu." Prognoza finala?  "Neutralni promatrači će uživati. Juventus je u velikoj formi, imaju velike igrače u svim linijama i velikog trenera. Najveća im je snaga kompaktnost, posebno u obrani. Opasni su u kontri, mirni na lopti. To je zbog kvalitete koje imaju. No nas čekaju tri finala, protiv Seville u Madridu, potom u Vigu i Malagi. Naslov prvaka Španjolske bi bio veliki plus pred put u Cardiff."