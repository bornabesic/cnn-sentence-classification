Malo mira i zadovoljstva stiglo je za Marijana Pušnika nakon pobjede Hajduka 2:0 nad Lokomotivom. Poslije slavlja u Kranjčevićevoj, nakon gotovo tri mjeseca zaputio se Pušnik u svoj Dravograd. Nije ga bilo u Sloveniji još od lipnja, zaželio se domaćih poslastica... A i dobro će mu doći mali predah jer za manje od dva natjecateljska mjeseca u Hajduku prošao je trenerski život od dvije godine. Slavljen i hvaljen nakon starta u prvenstvu i Europi, pa suočen s realnošću, s porazima i ispadanjem nakon utakmica s Dinamom, Rijekom i Makabijem... Od Belgije do Belgije I onda Lokomotiva, utakmica u kojoj je Hajduk mogao puno toga izgubiti. Da nije bilo pobjede, Pušniku bi se zbrajao kraj kolovoza, a to znači Hajduk bez Europe i s devet bodova zaostatka za Dinamom i Rijekom. Ovako je šest bodova u minusu. Sportski direktor Mario Branco najavio je još kojeg igrača do kraja prijelaznog roka. Na radaru mu je sunarodnjak, lijevi bek Brage Tiago Gomes (30), koji je prošlu sezonu proveo na posudbi u francuskom Metzu. Hajduk bi, za promjenu, trebao uložiti i koji euro. Sad će stići 1,7 milijuna eura od prodaje Tina Sušića u belgijski Genk. Tino se još u nedjelju preselio u Belgiju iz koje je stigao u Hajduk. U nekoliko godina napravio je dobar krug, stigao je kao neafirmirani mladi igrač, bilo je dosta sumnji u njegove kvalitete. U Hajduku je morao dva puta dolaziti na provjeru kako bi ga “bijeli” angažirali. No, u ovih nekoliko sezona apsolutno je stasao, postao iznimno kvalitetan vezni igrač koji se ima pravo nadati transferima i u jače lige od belgijske. Tek su mu 24 godine. S Hajdukom je bilo natezanja oko odštete, koja se dijelila u omjeru 70:30, i to nakon što se odbije ono što je klub uložio u njega. Prema nekim izračunima Hajduku je trebalo pripasti 1,4 milijuna eura od transfera vrijednog 2 milijuna, ali nakon pregovora i Sušićeva popuštanja na klupskom računu ostat će 1,7 milijuna eura. Erceg mogući nasljednik Sušić je Hajdukova prošlost, bijeli trebaju pogledati prema njegovu nasljedniku. Možda ga može naslijediti Ante Erceg, koji je puno ofenzivniji, ali ima i taj potez kakav ima i Sušić. Drugog nasljednika u trenutačnom kadru baš i nema, to svakako nije Španjolac Maganto, koji tek treba pokazati da ima svoje mjesto u Hajduku. U svakom slučaju bilo bi pogubno da novac zarađen od Sušića (i od Milića i Maganjića, koji su za 1,6 milijuna eura otišli u Fiorentinu) bude uložen u dnevno poslovanje. Onda to nije svrha zarada od transfera, to je preživljavanje. 