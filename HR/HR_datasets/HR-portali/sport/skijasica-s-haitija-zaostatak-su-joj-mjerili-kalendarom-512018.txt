Sjećate se Erica Mousambanija? Simpatični plivač iz Ekvatorijalne Gvineje nastupio je na Olimpijskim igrama u Sydneyu 2000. godine i 100 metara preplivao za 1:52.72. Već su se ostali plivači otuširali, a Mousambani je, uz veliku podršku cijelog svijeta, radio posljednje zaveslaje već izmorenim rukama. Nakon utrke dobio je nadimak - jegulja! Nešto slično vidjeli smo u St. Moritzu, kad je na red došla simpatična Celin Marti. Haićanka je instruktorica skijanja i policajka, no skijanjem se bavi rekreativno. No kako je njena država dobila priliku da pošalje skijašicu, Celin se odlučila okušati i u profesionalnom skijanju. I, baš kao Mousambani, zadobila simpatije diljem svijeta. - Živim u Švicarskoj, ali Haiti je moja domovina. Svake godine sam na TV gledala natjecanja u St. Moritzu, a kad sam dobila priliku nastupiti za Haiti, nisam mogla vjerovati. Sve je ovo vrlo emotivno za mene - rekla je Celin. Imala je startni broj 75, a u cilj je ušla s vremenom 1:33.40. Oko svakih vrata radila je jako velike zavoje, no to je najmanje važno. Celin je stigla do cilja. - Bilo je čak lakše nego što sam zamišljala. Sve je kako si posložite u glavi. Za natjecanje sam se pripremala mjesec dana - kaže Celin.  Trening se isplatio i u kvalifikacijama je od 74 natjecateljice završila - 61. Čak 13 skijašica ostavila je uporna Haićanka iza sebe. Čim je došla u cilj, bila je izvan sebe. - Uh, fantastično. Presretna sam. Ma, ovo je sjajno - rekla je kroz smijeh Celin. Svaka čast. 