Niko Kranjčar (32) oporavlja se od teške ozljede križnih ligamenata i posljednju je utakmicu za svoje Glasgow Rangerse odigrao u listopadu prošle godine. Čini se kako bi avantura u Škotskoj mogla završiti vrlo brzo, a kako piše engleski The Sun, šanse za to su vrlo velike. Naime, Harry Redknapp nedavno je preuzeo Birmingham City s kojim je uspio izboriti ostanak u Championshipu. Zatim je produljio suradnju pa je prilično jasno što to znači za našeg majstora lopte. Budući da su Niko i Harry surađivali u tri navrata, kladionice 'zicerom' smatraju da će do novog ujedinjenja doći i po četvrti puta. Uz to, Birmingham je pod kineskim vlasništvom tako da novac za Niku neće biti problem. Između trenera i igrača postoji obostrani respekt, a do danas su surađivali u Portsmouthu, Queens Park Rangersima i Tottenhamu. Uz to, Harry je otvoreno govorio kako je uvijek obožavao Hrvate, još od Slavena Bilića za vrijeme njegove igračke karijere.   