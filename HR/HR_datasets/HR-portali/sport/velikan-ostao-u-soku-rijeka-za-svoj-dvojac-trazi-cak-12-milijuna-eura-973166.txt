Foto: Hina UPITI za Rijekine igrače počeli su stizati i prije kraja sezone koja završava u srijedu finalnom utakmicom Kupa protiv Dinama. Navijači strahuju da bi se mogla raspasti šampionska momčad pod naletom ponuda velikih europskih klubova te da bi Rijeka u Ligi prvaka sljedeće sezone mogla zaigrati u potpuno drugačijoj momčadi od one koja je izborila to natjecanje i prekinula dominaciju Dinama u HNL-u. Izvjesno je tek da će Rijeka ostati bez Romana Bezjaka koji je ionako na Rujevici bio na posudbi, ali otići bi mogao i najbolji igrač HNL-a Franko Andrijašević.  Naime, za Andrijaševića i Josipa Eleza zainteresiran je portugalski velikan Sporting, no interes je naglo splasnuo kada su Portugalci čuli koliko Rijeka traži za svoj dvojac, prenose portugalski novinari. Sporting gradi momčad za Ligu prvaka, u njoj vidi okosnicu riječke momčadi, ali 12 milijuna eura koliko Rijeka traži u ovom trenutku je previše za njih.