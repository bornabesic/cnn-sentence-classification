Ono što je već sinoć najavio Matjaž Kek, danas je dobilo i službenu potvrdu. HNK Rijeka na svojim je stranicama objavila da Ivan Močinić odlazi u Rapid. Prema pisanju austrijskih medija, hrvatski klub trebao bi dobiti 1,5 milijuna eur odštete. - Ne mogu vjerovati da je ovako brzo prošlo 15 godina u Rijeci, od morčića sve do seniora. Mogu se samo  zahvaliti svima u klubu, navijačima i suigračima što su mi omogućili ovaj transfer, kazao je Močinić i zahvalio predsjedniku kluba. - Hvala predsjedniku Damiru Miškoviću što je sve ove godine bio uz mene kao i cijeli klub. Nadam se da ću mu se odužiti jednog dana. Nadam se da će Rijeka ove godine osvojiti prvenstvo, stvarno smo zaslužili. Igrači pošteno rade sve ove godine, cijeli grad navija i to mi je jedina želja. Rijeka to zaslužuje. Močinić je kazao da ovo nije zbogom, već samo doviđenja. - Vjerujem da ću dodatno napredovati u Rapidu i jednog se dana kao još kvalitetniji igrač vratiti u Rijeku. 