Hajduk je izvukao remi (0:0) u gostima kod Lokomotive. Zagrepčani su dva puta gađali okvir gola, a Splićani su čitavo drugo poluvrijeme igrali bez isključenog Futacsa. "Bila je to teška utakmica, Lokomotiva je dobra momčad. Prvi dio je bio kompliciran: Nižić se ozlijedio, nismo imali protok lopte, ali stvorili smo dvije-tri prilike. U nastavku smo odmah dobili crveni karton, i sve se promijenilo. Željeli smo osvojiti tri boda, što se vidjelo u zadnjih deset minuta, međutim bilo je teško kreirati igru i prilike vrijedne pobjede," rekao je nakon utakmice Joan Carrillo, a potom se kratko osvrnuo na isključenje. "Bilo je čudno. Razgovarao sam s njime, kazao sam da se fokusira, ali ne želim tome davati veliku važnost. To je nogomet." "Utrka za treće mjesto nije završena, no ovdje radim u procesu, za koje je potrebno vrijeme. Upravo stoga ne razmišljam o Osijeku... Kazna? Ne, ovo nije ni vrijeme ni mjesto da razgovaramo o tome," završio je Carrillo, piše Goal.com. Ante Erceg bio je svjestan kako Hajduk nije bio na visini... "Bila je ovo jako tvrda utakmica, Lokomotiva je pokazala kako je riječ o vrlo dobroj ekipi. Povukli smo se nakon isključenja Futacsa, što je i logično, ali mislim kako je na kraju ovo realan rezultat" kazao je Erceg, pa dodao: "Isključenje Futacsa? Mislim da je sudac donio ispravnu odluku, i na terenu se čulo kako je nesretno udario igrača Lokomotive.", naglasio je igrač Hajduka, piše Goal.com. "Uspjeli smo se nametnuti momčadi Hajduka koju respektiram i to je razlog više da čestitam svojim igračima na angažmanu i dobroj igri. Nedostajala je tek završnica. Od Intera nismo uspjeli izvući pouke, imamo kvalitete ali i mladost koja donese pozitivu ali ujedno je ona i prevelika želja koja se ne može konkretizirati. Trebamo se prebrojavati, kao u rukometu, kada imamo igrača više, jer tada stvaramo čiste šanse, ali nismo znali kako ih realizirati," rekao je nakon utakmice trener Lokomotive Mario Tokić. >>Za više sporta posjetite našu Facebook stranicu Večernji list - Sport 