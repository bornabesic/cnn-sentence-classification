Foto: FC Chelsea NEKADAŠNJI igrač zagrebačkog Dinama, Portugalac Eduardo potpisao je novi ugovor i vezao se za nove prvake engleske Premierlige na još godinu dana. U Chelsea je stigao iz Dinama prošlog ljeta, nakon što je s Portugalom osvojio Europsko prvenstvo. Bio je treća opcija iza Thibauta Courtoisa i Asmira Begovića, a s 34 godine dobio je novi jednogodišnji ugovor, iako cijele sezone nije upisao nijedan službeni nastup. Ipak, u klubu ga jako cijene i odlučili su ga zadržati. "Otkad nam se pridružio prošlog ljeta, Eduardo je bio primjer pravog profesionalca. Oduševljeni smo što je odabrao budućnost u Chelseaju. Koristio je svoje bogato iskustvo igranja na najvišoj razini kako bi izvukao maksimum iz svojih kolega golmana, bio je pouzdan, popularan je i poštovan član momčadi", objasnio je tehnički direktor Chelseaja Michael Emenalo. "Jako sam sretan što ostajem još godinu dana. Ova sezona bila je vrlo uspješna za klub, svi su učinili da se ovdje osjećam kao kod kuće. Nadam se da će i sljedeća sezona biti ovako pozitivna i da ćemo osvojiti mnogo trofeja", rekao je Eduardo.