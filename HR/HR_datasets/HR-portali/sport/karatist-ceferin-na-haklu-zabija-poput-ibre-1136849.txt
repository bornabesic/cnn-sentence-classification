Što biste trebali znati o predsjedniku Uefe Aleksandru Čeferinu (49)? Pogledajte samo koju su triviju o uglednom odvjetniku i današnjem gostu Zagreba iskopali Englezi: ljubljanski pustolov “Indiana Čeferin Jones” u čak pet navrata, četiri puta automobilom, jednom motociklom, prešao je cijelu Saharu! A što o Čeferinu kažu nogometni djelatnici u Deželi? Primjerice, bivši slovenski reprezentativac i nekadašnji Dinamov centarfor Primož Gliha (49) poznaje šefa Uefe još iz djetinjstva. Obojica su rođena u Grosuplju, pohađali su istu osnovnu školu, Louisa Adamiča, čak išli u isti razred. Morao je učiti – Počeli smo nogomet igrati zajedno, u istom školskom dvorištu, potom i u istome klubu, našemu Grosuplju – kaže Gliha i dodaje: – Aleksander se nije dugo zadržao u nogometu, ne znam je li uopće bio registriran za NK Grosuplje. Naime, prešao je brzo na košarku, a potom i na karate, u kojemu je dogurao do crnoga pojasa. Međutim, kako je Čeferin iz obitelji intelektualaca, majka mu je bila ravnateljica škole, a otac odvjetnik, Aleksander se posvetio obrazovanju. Morao je više učiti nego ja i nije imao vremena za profesionalno bavljenje sportom. No, Gliha ipak tvrdi da je Čeferin bio nadaren nogometaš. – Jednom smo zgodom igrali revijalnu malonogometnu utakmicu u Kopru; Englaro, Židan, Čeferin, ja... I predsjednik je na njoj zabijao golove poput Zlatana Ibrahimovića, poznatoga po potezima iz borilačkih sportova. Pita me jedan neupućeni prijatelj – tko je ovaj, ne poznajem tog igrača, strašan je! A ja ga zezam – kako ne znaš, pa taj ti je bio proslavljeni centarfor u Italiji! Eto, Aleksander se na parketu uopće nije razlikovao od nas, bivših profesionalaca. Čujete li se s Čeferinom otkad je u Uefi? – Gotovo svakodnevno, a jednom tjedno dolazi na hakl u Grosuplje. U izvrsnom je fizičkom stanju, zato što najmanje 2-3 puta tjedno trenira karate. Čeferin je pravi asket, sport mu je opsesija, posvećen mu je cijeli život. Da se nije posvetio studiju, bio bi vrhunski profesionalni sportaš. Ali, fascinantna je ta njegova privrženost sportu, poznavanje sporta i navika sportaša. Činjenica da razmišlja kao sportaš velika je prednost za sportskog dužnosnika na visokoj funkciji – kazao je Gliha. Rastanak za poželjeti Pitali smo i bivšega slovenskoga izbornika Matjaža Keka, čovjeka koji je Slovence odveo na SP 2010., a godinu kasnije dobio otkaz. Od – Čeferina. – Bio je to rastanak kakav bih uvijek poželio. Rezultati nisu bili najbolji i gospodski smo se razišli. A dok sam bio izbornik, imao sam maksimalnu predsjednikovu potporu, i nikad se nije upletao u moje odluke, niti se miješao u posao struke – kaže Kek. Čeferin kao šef Uefe? Je li mana što dolazi iz “maloga” saveza? – Možda mu je upravo to prednost, jer je neovisan, sigurno neće pogodovati nikome. Tko zna kako bi Talijan gledao na Nijemca ili obrnuto... A u doba velikih skandala visokopozicioniranih ljudi iz Fife i Uefe, kada je nogomet otišao u jednu nepopularnu krajnost, Čeferin je upravo čovjek koji bi ga trebao vratiti temeljima. On je dobitak i za regiju, pa me u tom smislu ne čudi posjet Zagrebu, jer je vrlo bitno kako će se pozicionirati u ovom dijelu Europe. Čeferin je zagovornik nacionalnoga naboja u nogometu, svjestan značaja reprezentacija i nacionalnih prvenstava, koji su temelj opstanka nogometa – dodao je Kek.  