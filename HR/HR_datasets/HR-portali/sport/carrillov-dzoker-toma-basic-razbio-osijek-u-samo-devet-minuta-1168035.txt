S velikim će guštom dečki iz Hajduka danas ispijati kavicu na rivi na dan Svetog Duje. U bitci za treće mjesto razbili su, pregazili Osijek sa 5:1. Bio je to jedan od boljih ulazaka Splićana u neku utakmicu ove sezone. Veći dio prvog poluvremena napokon logično i inteligentno funkcioniranje čitave momčadi u oba smjera. Posebno prema naprijed s dosta ulazaka igrača iz drugog plana. Nešto što se rijetko moglo vidjeti u Hajdukovoj igri zadnjih godina. A sve je naplaćeno u drugom poluvremenu utakmice. I to na kakav način! Gosti se samo branili Možda taj Joan Carrillo ipak uspije momčadi Hajduka instalirati nekakav pojednostavljeni španjolski nogometni softver. Naravno, ako ostane trener i dalje. Osijek nije nikako uspijevao uspostaviti svoju igru i organizirano prijeći na protivničku polovicu. Uglavnom su se branili. A nerijetko je zadnjim blokom spašavao Mateo Barać. Osijekov stoper još jednom je potvrdio zašto se za njega u ovom trenutku zanima nekolicina ozbiljnih klubova iz jakih europskih liga. Doduše, jasno je bilo što je Zoran Zekić kazao svojim dečkima na putu za Split. ‘ Samo oprezno, svi iza lopte i čekamo kontranapade...’ No, grč Osječana je predugo trajao, priliku nisu dočekali. A na travnjak je na poluvremenu Carrillo poslao Tomu Bašića. Potez kola, može se reći, jer je dečko pokrenuo uragan bijelih koji je u samo devet minuta pomeo Osijek! Strijelac i Erceg Bašić je najprije 56. sjajno reagirao nakon jedne kontre. Erceg je povukao s Osijekove polovice, činilo se da je sve propalo kada je odigrao Futacsu iza leđa. No, lopta se odbila do Bašića koji je s dvadesetak metara lijevom nogom pogodio Maleničin desni kut. Lijepo, igrački...  Taj dečko je u sjajnoj formi. U 62. je minuti najprije na tridesetak metara napravio višak igrača driblingom. I kada se činilo da mu je lopta pobjegla, bacio se i klizećim startom produljio loptu na Futacsa koji je bio sam na lijevoj strani. Mađar je sjajno desnom nogom pogodio suprotne rašlje za 2:0. Bio mu je to 12. pogodak ove sezone. Čudesnih devet minuta Bašić je začinio novim pogotkom. Najbolje se snašao u šesnaestercu i desnom nogom poentirao u 65. minuti. U 70. je Erceg povisio nakon Vlašićeve asistencije, a u 88. je Said zabio peti Hajdukov gol. U nadoknadi je za Osijek strijelac bio Boban. Poredak: Rijeka (-1) 79 bodova, Dinamo 74, Hajduk 62, Osijek 59, Slaven (-1) 35... 