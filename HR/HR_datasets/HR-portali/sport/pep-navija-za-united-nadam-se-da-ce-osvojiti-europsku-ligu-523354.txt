Manchester City u Premiershipu drži treće mjesto, posljednje koje izravno vodi u Ligu prvaka, no Liverpool ima isto bodova, United zaostaje tek četiri boda uz utakmicu manje i posljednja će tri kola biti jako uzbudljiva. - Premier liga je jako teška, četiri velika kluba bore se za dva mjesta - rekao je Pep Guardiola pa rekao nešto što nećete često čuti iz usta trenera Manchester Cityja: - Navijam da United osvoji Europsku ligu kako bi engleski nogomet imao pet klubova u Ligi prvaka iduće sezone. Uh, to bi bilo fantastično. City je jučer razbio Crystal Palace 5-0 i napravio velik korak prema Ligi prvaka. - Najbolji smo u ligi kada je u pitanju stvaranje šansi i tu smo bez konkurencije. Naš problem je završnica - to je najteža stvar u nogometu. Protiv Uniteda smo imali 19 prilika i nismo zabili gol - kaže Guardiola te zaključuje: - Osim s Tottenhamom na White Hart Laneu ne mogu se sjetiti niti jedne utakmice u kojoj nismo stvorili više prilika od protivnika. U tome smo bolji od svih momčadi u ligi bilo da igramo kod kuće ili u gostima. Čak i od prvaka Chelseaja. 