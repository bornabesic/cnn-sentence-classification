Foto: Hina  PREDSJEDNIK Vlade Republike Hrvatske Andrej Plenković primio je u ponedjeljak izaslanstvo Hrvatskog olimpijskog odbora, na čelu s predsjednikom Zlatkom Matešom. Uz predsjednika Vlade bila je državna tajnica Središnjeg državnog ureda za šport Janica Kostelić. Razgovarali su o rezultatima postignutim u 2016. godini, kao i o pripremama za predolimpijsku 2017. godinu u kontekstu nastupa hrvatskih športašica i športaša na Zimskim olimpijskim igrama - PyeongChang 2018. "Predsjednik Vlade pohvalio je aktivnosti Hrvatskog olimpijskog odbora, krovne organizacije hrvatskoga sporta te istaknuo kako su nastojanja da se hrvatski sport unaprijedi ojačana i osnivanjem Središnjeg državnog ureda za šport. Dodao je da je važno raditi na poboljšanju uvjeta za bavljenje sportom te pritom pohvalio brojne izvrsne rezultate hrvatskih sportaša, koji su važni promotori Hrvatske u svijetu", stoji u priopćenju iz Ureda predsjednika Vlade RH u kojem se navodi i da je izaslanstvo HOO-a izvijestilo predsjednika Vlade o aktivnostima u predolimpijskoj godini u kojoj planiraju povećati sredstva olimpijskim kandidatima. Na sastanku je državna tajnica Središnjeg državnog ureda za šport Janica Kostelić najavila izradu nacrta Nacionalnog programa športa.