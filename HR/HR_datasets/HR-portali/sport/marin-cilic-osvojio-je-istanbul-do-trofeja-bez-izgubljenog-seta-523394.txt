Nakon slabog ulaska u sezonu i nekoliko razočaravajućih rezultata, Marin Čilić definitivno je pronašao pravu formu. Najbolji hrvatski tenisač osvojio je ATP-turnir iz serije 250 u Istanbulu svladavši u finalu prvog nositelja, Kanađanina Miloša Raonića 7-6(3), 6-3. Uspjeh Međugorčanina još je impresivniji kad se zna da na cijelom turniru nije izgubio nijedan set. Na putu do prvog naslova u ovoj godini nanizao je pobjede protiv Damira Džumhura, Stevea Darcisa, Diega Sebastiána Schwartzmana te naposljetku Raonića. - Bio je to sjajan meč i užitak igrati protiv Miloša. Imao sam sjajan tjedan, bilo je sjajno vidjeti ga natrag nakon ozljede, želim mu sreće u nastavku zemljane sezone  Ovo mi je prvi put da sam u Istanbulu, uživao sam u ovom sportskom gradu. Hvala organizatorima na sjajnom događaju, svi su igrači uživali - rekao je Marin nakon što je primio ček od 78.270 eura i dodao: - Hvala skupljačima lopti i navijačima, nadam se da ćemo se vidjeti sljedeće godine. Prvi set finala u Istanbulu bio je vrlo izjednačen. Najprije Marin nije uspio iskoristiti jednu break-loptu kod 1-1, a u sljedećem gemu Raonić ih je propustio čak tri. Set je otišao do tie-breaka gdje su obojica bila vrlo nervozna, no u takvim se okolnostima bolje snašao naš predstavnik i sa 7-3 uzeo prvi set. Nakon tri spašene break-lopte u svom prvom servis-gemu drugog seta, Raonić je u sljedećem servis-gemu popustio i Čilić je napravio presudnu prednost. Žalio se Kanađanin na bolove u laktu, imao je četiri šanse odmah anulirati zaostatak na servisu Hrvata, no nije uspio i Čilić je nakon nešto više od dva sata igre odservirao za pobjedu. Ovim trofejem, 17. u karijeri, Čilić će na novoj ATP-ljestvici od ponedjeljka preskočiti Keija Nishikorija i zasjesti na sedmu poziciju. Odlična je to najava za Marina uoči vrlo jakih turnira na zemlji: Mastersa u Madridu i Rimu te Roland Garrosa. 