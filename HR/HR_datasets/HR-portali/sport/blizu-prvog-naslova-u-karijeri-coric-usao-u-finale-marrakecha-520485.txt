Hrvatski tenisač Borna Ćorić plasirao se u finale ATP turnira u Marrakechu nakon što je u subotu u polufinalu svladao Čeha Jirija Veselog sa 6-4, 6-4 poslije sat i 22 minute igre. Bio je to meč sa malo prilika za "break", a svoju jedinu šansu u prvom setu Ćorić je uspio iskoristiti. Hrvatski tenisač je u drugom setu odlično servirao, imao je 70 posto prvog servisa. Na svoj početni udarac izgubio je samo sedam poena, pa Vesely nije niti došao do prilike za "break". Ćorić je, pak, iskoristio jednu od tri "break-lopte", te je zasluženo prošao u finale. Bio je to njihov treći međusobni dvoboj i uvijek je slavio Ćorić, a posljednji puta prije godinu dana na istom ovom turniru, također u polufinalu. Za Ćorića je ovo treće ATP finale, a dosadašnja dva, dvaput je gubio. Borna Ćorić će u finalu igrati protiv boljeg iz dvoboja između Francuza Benoîta Pairea i Nijemca Philippa Kohlschreibera. 