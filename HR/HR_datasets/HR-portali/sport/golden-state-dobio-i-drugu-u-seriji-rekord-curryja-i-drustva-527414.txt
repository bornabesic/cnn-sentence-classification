Golden State Warriorsi svladali su Cleveland Cavalierse sa 132-113 i rekordnom 14. uzastopnom pobjedom u ovogodišnjem NBA doigravanju poveli sa 2-0 u velikom finalu. Cleveland se u drugoj utakmici dobro držao u prvom poluvremenu te na polovici utakmice zaostajao samo tri koša (67-64). No, u nastavku se obrana Cavaliersa polako raspadala, a kad su Kevin Durant, Stephen Curry i Klay Thompson tricama počeli zasipati koš gostujuće momčadi za prvake povratka više nije bilo. Prednost Golden Statea narasla je sredinom posljednje četvrtine do najvećih 22 razlike. Ponovno je nezadrživ bio Kevin Durant koji je postigao 33 koša uz 13 skokova, šest asistencija i čak pet blokada. Do svog prvog 'triple-double' učinka u doigravanju stigao je Stephen Curry sa 32 koša, 10 skokova i 11 asistencija. Klay Thompson je ubacio 22 koša uz sedam skokova. 'Triple-double' LeBrona Jamesa s 29 koševa, 11 skokova i 14 asistencija nije pomogao Cavsima. Pratio ga je samo Kevin Love sa 27 koševa i sedam skokova, dok je Kyrie Irving za 19 poena uputio 23 šuta (8/23). Finalna serija se za sljedeće dvije utakmice seli u Cleveland, a prvi dvoboj u Quicken Loans Areni na rasporedu je u noći sa srijede na četvrtak (3 sata iza ponoći).