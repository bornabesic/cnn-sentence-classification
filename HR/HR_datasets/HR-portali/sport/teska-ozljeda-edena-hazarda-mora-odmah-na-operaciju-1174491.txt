Kapetan belgijske reprezentacije Eden Hazard teško je ozlijedio desni skočni zglob na treningu uoči kvalifikacijskih utakmica te će propustiti prijateljski dvoboj s Češkom i meč kvalifikacija za SP 2018. protiv Estonije, a u ponedjeljak bi trebao biti podvrgnut operativnom zahvatu, objavio je Belgijski nogometni savez. Ozljeda se dogodila u nedjelju, na poslijepodnevnom treningu, a Hazard nije bio u kontaktu s drugim igračem, već se sam ozlijedio. "Snimke pokazuju da je Eden Hazard doživio frakturu desnog skočnog zgloba", stoji u objavi. Težak je to udarac za reprezentaciju, ali i za engleskog prvaka Chelseaja. Naime, Hazard bi u ponedjeljak trebao biti operiran, a belgijski mediji špekuliraju da bi njegov oporavak mogao potrajati čak četiri mjeseca.