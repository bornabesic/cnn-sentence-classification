Hrvatske stolnotenisačice Anđela Mužinić i Helena Dretar Karić izborile su plasman u finale ekipnog dijela natjecanja na paraolimpijskim igrama u Rio de Janeiru nakon što su u polufinalu pobijedile ekipu Južne Koreje 2-0. Mužinić (23) i Dretar Karić (36), koje nastupaju u kolicima u kategorijama 1-3, do pobjede su došle nakon dva dramatična meča koja su završila s identičnih 3-2.  Prvi bod osvojile su u parovima pobijedivši Korejke Mi-Gyu Lee i Jiyu Yoon 3-2 (4-11, 11-6, 4-11, 11-8, 11-6). U drugom meču Anđela Mužinić je pobijedila Lee također, nakon dramatičnih pet setova 3-2 (11-7, 7-11, 11-4, 11-9) nakon što je u petom setu gubila 2-8. - Skoro mi je srce otkazalo. Anđela je čudesno izvukla peti set - kazala je 36-godišnja Varaždinka, dok je 23-godišnja Splićanka dodala: - Bilo je neizvjesno i dramatično. Odigrale smo najbolje u posljednjih pet godina. Dale smo sve od sebe i glavom i emocijama. Zaslužile smo ovu pobjedu. Mužinić i Dretar Karić su na posljednjim POI u Londonu osvojile peto mjesto u ekipnom dijelu natjecanja, a prije dvije godine na SP-u u Pekingu su bile treće. Na posljednjem EP-u u danskom Vejleu osvojile su zlato bez izgubljenog seta. Helena i Anđela do sada nikada nisu pobijedile Koreju. - Htjele smo ih napokon pobijediti i uspjele smo. Imale smo kvalitetu za medalju i samo je bilo pitanje kako ćemo odraditi - kazala je Dretar Karić. U finalu ih očekuju Kineskinje Li Qian i Jing Liu koje su slavile protiv Talijanki Giade Rossi i Michaele Brunelli 2-0. - U finalu ćemo uživati. Neka one razmišljaju o nama. Mi smo svoje napravile - dodala je Mužinić. Ulaskom u finale djevojke su osigurale drugo stolnoteniskog odličje u Riju nakon zlata Sandre Paović, ali i prvu ekipnu medalju za Hrvatsku u povijesti paraolimpijskih igara.