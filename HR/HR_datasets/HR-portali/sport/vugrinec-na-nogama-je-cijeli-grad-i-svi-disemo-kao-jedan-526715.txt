Nikad neću zaboraviti četvrtfinale Kupa 1994. Sudac Burilo je u zadnjoj minuti izmislio penal za Dinamo. Plakali smo tri dana, cijeli stadion je tri sata nakon utakmice ostao čekati suca. Ali, eto, to su bila takva vremena, rekao je Davor Vugrinec. Varaždinac je s 33 gola najbolji strijelac u povijesti Kupa, a osvajao ga je i s Rijekom i s Dinamom. I to je zabijao ključne golove. - S Rijekom sam u finalu igrao protiv Varteksa. Prvi smo susret dobili 4-0, a uzvrat mi je ostao u posebnom sjećanju. Zabio sam gol i gubili smo 2-1 do 85. minute. A onda smo primili tri gola, voda nam je bila u ušima, crna rupa, nismo znali gdje smo... Da je trajalo još minutu, primili bismo i šesti gol - rekao je Vuga. Njegova sjajna generacija zaustavljena je 1994. zbog Burila. - Ne mogu vjerovati da se tako nešto moglo suditi, bez kontakta, bez ičega... Plakao sam jer smo zaustavljeni na putu prema prvom trofeju. Kasnije smo bili na nekoj utakmici u Osijeku, sudac je nešto pogriješio, a mi smo se počeli zezati: “Burilo, Burilooo”... Odjednom se podigao Burilo, koji je sjedio do nas i rekao: “Dečki, pa je l’ dosta više? Dvadeset godina je prošlo”. Svi smo je nasmijali. Bilo je to sve kroz šalu - kaže Vuga. Njegov Varaždin danas je domaćin finalu Hrvatskoga kupa. - Hvala Davoru Šukeru što je prepoznao trenutak. Nogomet se u Varaždinu ugasio, izbačeni smo u petu ligu, totalno mrtvilo... Sad je potpuno drugačije, u zraku se osjeti nogomet, ulaznice su rasprodane, nogomet je opet “in” u Varaždinu - kaže Vuga. Danas je potpredsjednik Varaždina, predsjednik je Stjepan Cvek, a puno pomaže i Zlatko Dalić. - Sad smo u drugoj ligi, što nije naš krajnji cilj, ali grad ponovno diše nogometnim plućima. Naša je želja vratiti klub tamo gdje je počeo Anđelko Herjavec. I doista, prođete li Varaždinom, osjetit ćete nogometni duh. Opet se priča o nekim novim Vugrincima, Dalićima, Mumlekima... Kao 90-ih godina. - Nažalost, sve talente nam uzimaju. Dinamo, Hajduk, Rijeka i Austrijanci nam uzimaju djecu već s 10 godina. Sad nam je jednog dečka od 12 godina uzela Rijeka, pa Hajduk... Moj sin ima 14 godina i već ima ponude da i on ode.. Želja nam je to zaustaviti i proizvoditi igrače, što je uvijek bila Varteksova tradicija - kaže Vugrinec. Iz prve lige Varteks je izbačen 2012. I to u petu ligu. Iako je pola lige bilo u dugovima, uključujući Dinamo, Hajduk, Osijek, izbačen je Varteks. - Ne mogu vjerovati da je samo varaždinska porezna uprava provodila zakon. Što je s ostalim klubovima? Kao da smo izolirana država, Bangladeš ili što ja znam. I drugi su imali isti problem, pa im je oprošteno - čudi se. I tu je u pravu. Varteks je morao proći tešku kalvariju. Srećom, danas su na putu povratka. Dinamo i Rijeka sutra će u Varaždinu igrati 26. Kup Hrvatske, na istom onom mjestu gdje su prije 25 godina Branko Ivanković, Vugrinec, Dalić, Krznar, Toplak i društvo, protiv Zagorca iz Krapine počeli pisati varaždinsku bajku. Dobili su 7-0. Ako vas zanima, po tri gola zabili su Vugrinec i Husein Rebac. Sedmi je dao Štefulj. Sutra će svi oni biti gosti na finalu Kupa. Zapravo, domaćini. Jer Varaždin je opet unutra, živi nogomet. Neka tu proslavu uveličaju Rijeka i Dinamo...