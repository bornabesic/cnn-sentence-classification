Košarkaši Boston Celticsa poveli su 1-0 protiv Washington Wizardsa u polufinalu doigravanja Istočne konferencije NBA lige. Boston je na otvaranju polufinalne serije, koja se također igra na četiri pobjede, u TD Gardenu pobijedio Washington 123-111. Gosti su fantastično otvorili utakmicu i nakon četiri minute igre poveli su 16-0, a na polovici prve četvrtfine imali su i +17 (20-3). Na koncu prve dionice Wizardsi su imali 14 koševa prednosti (38-24). Boston je u drugoj četvrtini zaigrao daleko bolje i do poluvremena je smanjio zaostatak na pet koševa minusa (59-64). Potpuni preokret dogodio se u trećoj četvrtini koju je Boston dobio čak 20 koševa razlike (36-16), a potom je domaćin u posljednjih 12 minuta obranio vodstvo. Boston su do pobjede predvodili Isaiah Thomas s 33 koša i devet asistencija, Jae Crowder s 24 koša, te Al Horford s 21 košem, 10 asistencija i devet skokova. Kod gostiju najefikasniji su bili Bradley Beal s 27 koševa, John Wall s 20 koševa i 16 asistencija, te Otto Porter i Marcin Gortat sa po 16 koševa. Hrvatski košarkaš Bojan Bogdanović igrao je 19 minuta postigavši 10 koševa uz šut 3-5 iz igre, pri čemu je imao 2-3 za trice. Druga utakmica je 2. svibnja i to ponovo u Bostonu. 