I bez Rafaela Nadala, koji je zbog umora otkazao Davis cup reprezentaciji svega pet dana uoči ogleda protiv Hrvatske, Španjolska će u Osijeku biti veliki favorit.   - Očito ovo nije najbolji hrvatski tim, bit će drugačije, ali mi moramo i dalje ostati fokusirani - kazala je španjolska Davis cup izbornica Conchita Martínez koja ima razumijevanja za otkaze prvih reketa obje momčadi. - Uvijek je dobro imati Nadala u momčadi. Sada ga nema, ali Feliciano (Lopez, nap. a.) je tu, a on je odličan na ovoj podlozi. Razumijem i Čilića, lani je dosta kasno završio sezonu i mora uzeti malo odmora jer teško je igrati tjedan za tjednom, turnir za turnirom - kazala je. Pritužbi na smještaj, dvoranu i uvjete španjolska izbornica nema, jedini minus je onaj u zraku. Njezini tenisači su nakon ljetnih temperatura "Down under" došli u zimu. - Jako je hladno, pogotovo je to šok za igrače koji su do prije nekoliko dana bili u Melbourneu na 30 stupnjeva Celzijusa u plusu doći na minus sedam u minusu. Nakon Nadala najboljem rangiranom španjolskom tenisaču Robertu Bautisti Agutu (trenutno 13. reketu svijeta) hrvatski tenisači nisu nepoznanica. - Znam ih sve, protiv Mektića sam igrao na nekoliko Futuresa i znam da su kadri odigrati dobar meč - kaže u Osijeku najbolji španjolski tenisač. A upravo će Mektić u Osijeku imati Davis cup premijeru. - Nije mi prvi puta da sam u reprezentaciji, ali prvi puta ću kandidirati za "živi" meč i radujem se tome - kazao je Mektić, nominalno drugi igrač ovog hrvatskog sastava, kojem je Osijek u lijepom sjećanju, na istoku Hrvatske je 2009. osvojio Futures. - Sjećam se toga turnira, užitak je igrati u Osijeku, bilo da je u pitanju Futures, bilo da je u pitanju Davis cup - nasmijao se Mektić na podsjećanje na prošlost.  Otkaz Rafe Nadala hrvatskom je izborniku odlično poslužilo za pumpanje samopouzdanja svojoj momčadi. - Nema predaje! Ja od ovih momaka očekujem da daju svoj maksimum i to je sve što mogu tražiti od njih. Davis cup je takvo natjecanje u kojem se svašta može događati, a nadam se da bi se moglo dogoditi i ovaj vikend. Otkaz Nadala poremetio je odnos u prednosti španjolske strane i bez obzira koliko god mi na papiru bili autsajderi bit će napeto - najavio je Željko Krajan.  Ususret Davis cup okršaju Hrvatske i Španjolske neće izostati ni prateći događaji. U srijedu u 17 sati bit će održan Kids day na kojem će se 200-injak najmlađih tenisača iz slavonskih klubova družiti za hrvatskim i španjolskim reprezentativcima, dok će u četvrtak točno u podne biti održan ždrijeb u osječkom HNK.