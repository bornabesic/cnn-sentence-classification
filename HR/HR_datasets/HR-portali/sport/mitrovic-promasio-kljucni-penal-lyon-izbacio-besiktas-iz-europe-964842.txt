HRVATSKI reprezentativac bio je tragičar uzvratnog okršaja četvrtfinala Europske lige u Istanbulu. Lyon je stigao s golom prednosti iz prve utakmice, ali Turci su uzvratili istim rezultatom 2:1 i izborili produžetke. Na kraju su odlučili jedanaesterci, a Matej Mitrović promašio je posljednji udarac. U najdramatičnijem susretu večeri Lyon je nakon osam serija jedanaesteraca pobijedio Bešiktaš 7:6. Ponovo su odigrali sjajan susret, ali ovoga puta nije bilo nereda na tribinama.  Domaćin je poveo u 27. minuti golom Talisce, no gosti su sedam minuta kasnije izjednačili golom Alexandrea Lacazettea. Bio je to njegov već 31. pogodak u svim natjecanjima ove sezone. Isti je igrač u 42. minuti mogao razriješiti sve dvojbe oko putnika u polufinale, no njegov je udarac završio u okviru gola. Talisca je u 58. minuti zabio za 2:1 i tako izjednačio rezultat iz prve utakmice. U 89. minuti Lacazette je ponovo mogao sve riješiti, sjurio se sam prema turskim vratima, ali je drugi put na utakmici pogodio vratnicu. U produžetku nije bilo golova, pa je pobjednik dobiven izvođenjem kaznenih udaraca i to tek u osmoj seriji.  U prvih pet serija zabilo je svih 10 igrača - Babel, Tosun, Hutchinson, Arslan i Talisca za domaćine te Fekir, Tolisso, Ghezzal, Rybus i Valbuena za goste. U šestoj seriji su bili precizni Uysal i Diakhaby, a Lyon je prvu meč loptu imao u sedmoj seriji kada je Lopes obranio udarac Tošića. Međutim, Jallet je pucao preko gola. Lopes je potom obranio i udarac Mitroviću, a drugu meč loptu je iskoristio Gonalons zabivši za pobjedu Lavova. Vlastiti navijači mogli bi im oduzeti finale  Dan uoči utakmice Disciplinska komisija Europske nogometne federacije (UEFA) uvjetno je izbacila Lyon i Bešiktaš iz europskih kupova na jednu sezonu nakon divljanja njihovih navijača uoči prošlotjednog prvog susreta četvrtfinala Europske lige. Francuski i turski klub bit će izbačeni iz Europe na jednu sezonu ako u iduće dvije godine njihovi navijači izazovu nove nerede. Oba kluba kažnjena su i s 100.000 eura. Lyon je kažnjen zbog loše organizacije utakmice, utrčavanja navijača na travnjak, blokiranih stepenica i bakljade, dok su Turci na rubu izbacivanja iz Europe zbog fizičkog napada njihovih navijača na policiju i suparničke navijače, bacanja predmeta na travnjak i bakljade.  Lyon je posljednji put bio u polufinalu nekog europskog kupa 2010. godine kada je u polufinale Lige prvaka izgubio od Bayerna. Zanimljivo, nijedan francuski klub nije osvojio Kup Uefa ili Europsku ligu.