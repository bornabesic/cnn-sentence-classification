Hrvatski nogometni savez objavio je priopćenje u kojima se osvrnuo na tri stvari o kojima se proteklih dana pisalo po medijima. Priopćenje prenosimo u cijelosti. "Hrvatski nogometni savez ovim putem reagira na neistine i insinuacije objavljene proteklih dana u nekim hrvatskim medijima koje potvrđuju da se protiv Saveza vodi specijalni medijski rat. Upravo u danima kada je iza Saveza iznimno uspješan posjet predsjednika Uefe Aleksandera Čeferina te Skupština Saveza koja je pokazala jedinstvenost nogometne obitelji i zadovoljstvo ostvarenim rezultatima na terenu i izvan njega u protekloj godini, u medijima su se pojavile tri priče čiji je baciti sjenu na odličnu godinu koja je iza HNS-a. 1. Hrvatski nogometni savez iznimno poštuje sve što je predsjednica Republike Hrvatske Kolinda Grabar-Kitarović učinila u promociji hrvatskog sporta i nogometa. Predsjedničino prisustvo na brojnim utakmicama hrvatske reprezentacije, kao i na drugim sportskim događajima, velika je podrška hrvatskom sportu te dokazuje njezin senzibilitet prema ljubavi običnog navijača na tribinama. Zahvaljujemo predsjednici RH na zaista ugodnom prijemu ovoga utorka i toplim riječima koje je uputila kada je govorila o važnosti nogometa u promociji naše zemlje. Ponosni smo što predsjednica Kolinda Grabar-Kitarović istinski uživa u utakmicama naše nogometne reprezentacije te joj zahvaljujemo na podršci koju je do sada davala nogometu i sportu općenito. Također, apsolutno smo uvjereni da ćemo i dalje zajedno uživati na utakmicama reprezentacije i predano raditi na boljitku hrvatskog nogometa kroz stvaranje preduvjeta za njegov razvoj pa se s predsjednicom tako slažemo oko potrebe provođenja hrvatskih zakona, što HNS čini, ili ulaganja u infrastrukturu, za što se HNS godinama zalaže. 2. HNS je zaprepašten gotovo nevjerojatnom konstrukcijom jednog medija da je odabir protivnika Ruskog nogometnog saveza (RFS) za jednu prijateljsku utakmicu bio politički motiviran. HNS je bio u kontaktu s RFS-om oko organizacije prijateljske utakmice 27. ožujka, no RFS je među nekoliko potencijalnih protivnika odabrao drugu reprezentaciju na temelju sportskih motiva, imajući u vidu i činjenicu da je s Hrvatskom igrao prijateljsku utakmicu prije godinu dana. Pridavanje političkih konotacija toj odluci RFS-a je izvan zdrave pameti, a HNS niti u jednom trenutku nije tu odluku povezao s politikom. Sigurni smo da isto vrijedi i za RFS s kojim HNS njeguje odlične odnose i ima potpisan Memorandum o suradnji. 3. Potvrda specijalnog medijskog rata protiv HNS-a i njegovih čelnika, koji se manifestira iznošenjem neistina o (ne)provođenju Zakona o sportu, insinuacijama oko projekta Svetice i marginaliziranjem svih uspješnih projekata Saveza, jest i vijest o navodnoj poreznoj obvezi predsjednika HNS-a Davora Šukera na temelju nalaza Porezne uprave oko nesrazmjera prihoda i rashoda za 2015. godinu. Površno i zlonamjerno objavljena je vijest koja prikazuje spomenuti nadzor okončanim, iako je postupak još u tijeku. Tijekom tog postupka, predsjednik HNS-a Davor Šuker vrlo će lako dokazati porijeklo svoje imovine, koja je rezultat svjetski respektabilne karijere, tijekom koje je nosio dres najvećih svjetskih klubova (Sevilla, Real Madrid, Arsenal, West Ham, 1860 München…) i bio Zlatna kopačka Svjetskog prvenstva, a koja uvelike premašuje iznose koji se u medijima spominju kao neobjašnjena razlika u prihodima i rashodima za 2015. godinu. Ne trebamo posebno ni napominjati da bi svakog državljana RH trebalo brinuti što osobni podaci (npr. podaci o prijavljenim godišnjim prihodima) tako lako dolaze do medija i da podsjećamo nadležna državna tijela na zabranu neovlaštenog dijeljenja podataka koji se smatraju osobnima", stoji u priopćenju. 