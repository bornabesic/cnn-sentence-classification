Nakon kiksa protiv Lokomotive u prošlom kolu, nogometašima Rijeke ostalo je pet bodova viška u odnosu na Dinamo. Već u subotu, međutim, vodeću momčad Prve HNL čeka vrlo teška utakmica. Na Rujevicu dolazi Hajduk, koji je u nizu od pet uzastopnih pobjeda (17 sati). - Bit će to veliki izazov za nas na rasprodanom stadionu. Hajduk je u dobroj seriji i odlično igra. Igramo protiv momčadi, koja se standardizirala, a to je jako važno u nogometu. To se u konačnici i vidi na njihovim rezultatima - rekao je trener Rijeke Matjaž Kek. U Kranjčevićevoj nogometaši Lokomotive prekinuli su Rijekin niz od 45 utakmica bez poraza, no društvo s Rujevice nada se da će s Hajdukom početi novi. - Svi živimo za veliku utakmicu s Hajdukom. Zadovoljan sam kako su moji igrači reagirali nakon zadnje utakmice, moja momčad bit će spremni odigrati kvalitetan derbi - istaknuo je Kek. Problem za trenera Rijeke bit će izostanak najboljeg igrača Franka Andrijaševića, koji je s 14 golova prvi strijelac lige. Franko ne može igrati zbog tri žuta kartona. - Nije važno tko će igrati. Bitno mi je da nogometaši, koji će biti na terenu daju sve od sebe - rekao je trener Rijeke. 