Predsjednik Slovenskog nogometnog saveza Aleksander Čeferin (49) jedan je od najozbiljnijih kandidata za novog predsjednika Europske nogometne federacije UEFA, tvrde u srijedu slovenski mediji. Slovenski mediji su prenijeli i pisanje engleskog tiska u kojem se ovih dana navodi kako je Čeferin jedan od najboljih kandidata za mjesto koje će u rujnu i formalno napustiti Michel Platini, te da ga podržava više nacionalnih saveza. Ljubljansko Delo navodi da  je potporu Čeferinu već izrazilo više saveza s područja bivše Jugoslavije, među ostalima Davor Šuker i Dejan Savičević u ime svojih organizacija. U europskim se nogometnim krugovima o Čeferinu govori kao o jednom od najboljih mladih nogometnih  lidera u istočnoj Europi. - Čestitam Čeferinu što se je odlučio za kandidaturu iako ima malo mogućnosti - kazao je za Delo nekadašnji nogometaš i bivši slovenski izbornik Branko Oblak koji kao otegotne okolnosti spominje to što je Slovenija mala država i što Čeferin nikad nije igrao nogomet. Bivši predsjednik Slovenskog olimpijskog odbora Janez Kocijančič izjavio je za Delo da je kandidatura Čeferina velika čast za Sloveniju koja je sportski razvijena zemlja i koja zaslužuje najviše položaje u međunarodnom sportu. - Istina je da u nogometu postoje mnoge jače zemlje, ali Čeferin ima kvalitete koje ga kvalificiraju za predsjednika UEFA-e - kazao je Kocijančič. Čeferin je direktor najpoznatijeg odvjetničkog ureda u Sloveniji, kancelarije "Čeferin i sinovi" koju je osnovao njegov otac Peter, a ured vodi zajedno s bratom Rokom Čeferinom. >>Boban se vraća na nogometnu scenu! Postat će savjetnik novom predsjedniku Fife 