Na klupi Barcelone Luis Enrique proveo je tri godine, osvojio je osam trofeja, a večeras (21.30) ide po deveti, svoj oproštajni s katalonskim divom. Barcelona finale Kupa kralja protiv Deportivo Alavésa igra na Vicente Calderónu. Na istom se stadionu prije pet godina od klupe Barcelone u finalu Kupa kralja oprostio i Pep Guardiola. A oprostit će se i - stadion. Atlético će od sljedeće sezone igrati na novom stadionu Wanda Metropolitano. - Jako sam zahvalan Enriqueu na svemu što je učinio za mene. On je inzistirao da potpišem za Barcelonu. Puno sam naučio od njega, uživao u ovom razdoblju te mu želim sve najbolje. Siguran sam da će se nakon odmora vratiti i opet raditi dobar posao - rekao je Ivan Rakitić. Katalonci večeras moraju pobijediti kako bi spasili sezonu. Enrique je izgubio titulu i ispao u četvrtfinalu LP-a pa bi poraz od Alavesa bio grozan oproštaj od klupe na koju će u ponedjeljak sjesti Ernesto Valverde (53), dosadašnji trener Athletic Bilbaa. Osim Španjolaca, finale kupa danas (20 sati) igraju Nijemci. Niko Kovač s Eintrachtom iz Frankfurta u Berlinu igra protiv Borussije Dortmund. Chelsea i Arsenal od 18.30 sati igraju finale FA Cupa na Wembleyju, a PSG i Angers Matea Pavlovića od 21 sat na Stade de Franceu odlučuju tko će osvojiti francuski kup.