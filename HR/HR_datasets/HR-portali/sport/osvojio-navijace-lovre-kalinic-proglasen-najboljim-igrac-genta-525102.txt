Lijepo priznanje dobio je Lovre Kalinić koji je odigrao tek polusezonu u dresu belgijskog Genta, a navijači su ga nagradili prestižnom nagradom Jean Claude Bouvy za najboljeg igrača kluba. Nagrada je to utemeljena 1979. godine po igraču Genta preminulom u prometnoj nesreći. - Čast mi je ponijeti nagradu, pogotovo jer sam tek stigao u klub. Bilo je uspona i padova, loših i dobrih obrana, ali publika mi je dala snagu kad mi je najviše trebalo i ponosan sam što su mi ukazali povjerenje. Oduševljen sam prijemom i povjerenjem, nadam se da ću im dobrim obranama uzvratiti i da ćemo već iduće sezone napraviti još jedan korak naprijed - rekao je Kalinić koji je opet imao sjajnu večer na vratima Genta koji je s 5-2 slavio protiv Waregema. Kalinićev klub je trenutačno treći, za Bruggeom zaostaje jedan bod i u zadnjem kolu u nedjelju kod njih će u gostima tražiti pobjedu kako bi ih preskočili i zaigrali kvalifikacije za Ligu prvaka.  Kalinić je u konkurenciji i za najboljeg golmana belgijske lige s golmanima Anderlechta i Genka, a odluka će biti donesena nakon zadnjeg kola. Bilo bi sjajno priznanje da nakon Subašića, koji je ponio nagradu najboljeg golmana Francuske, nagradu za najboljeg golmana Belgije ponese i njegov kolega iz reprezentacije Lovre Kalinić.