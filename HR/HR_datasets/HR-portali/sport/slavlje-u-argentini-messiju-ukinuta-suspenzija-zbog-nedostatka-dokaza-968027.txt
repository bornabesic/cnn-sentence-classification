MEĐUNARODNA nogometna federacija (FIFA) ukinula je suspenziju Argentincu Lionelu Messiju koji je trebao propustiti četiri utakmice svoje reprezentacije nakon što je vrijeđao pomoćnog suca na utakmici kvalifikacija za Svjetsko prvenstvo protiv Čilea, odigranoj u ožujku. FIFA-ina Komisija za žalbe utvrdila je da je Messijevo ponašanje za kritiku, ali i da nema dovoljno dokaza za izrečenu mu suspenziju. Messi je propustio kvalifikacijsku utakmicu protiv Bolivije, a nakon što mu je uvažena žalba, moći će se vratiti u sastav za dvoboj s Urugvajem koji je na rasporedu 31. kolovoza. Argentina je četiri kola prije završetka južnoameričkih kvalifikacija na petom mjestu s 22 boda, bodom manje od Urugvaja i Čilea i dva od drugoplasirane Kolumbije. Prvoplasirani Brazil je s 33 boda već osigurao mjesto na završnom turniru u Rusiji. Najbolje četiri reprezentacije južnoameričkih kvalifikacija izravno će se plasirati na Svjetsko prvenstvo, a peto mjesto, na kojem se Argentinci trenutačno nalaze, vodi u dodatne kvalifikacije. Osim gostovanja kod Urugvaja, do kraja kvalifikacija Argentina će biti domaćin Venezueli i Peruu te će u posljednjem kolu gostovati kod Ekvadora.