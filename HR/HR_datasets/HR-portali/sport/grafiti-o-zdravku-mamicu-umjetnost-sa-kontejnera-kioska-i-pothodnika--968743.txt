IZLOŽBA fotografija "Boje i lakovi" novinskog fotografa Jovice Drobnjaka donosi 309 fotografija grafita kojima je tema Zdravko Mamić, a pokazuje, priopćila je Galerija Greta u kojoj izložba traje ovoga tjedna, društveni fenomen kontroverznog nogometnog menadžera koji je "prerastao sam sebe". Sve fotografije snimljene su u Zagrebu, a grafiti potječu sa zidova zgrada, kioska, kontejnera i koševa za smeće, podova i stropova, pokazujući, objašnjava autor fotografija, da je Zdravko Mamić postao opće mjesto, od periferije do centra, "po volumenu čak i veći od sebe samog". Izložba, po Drobnjakovim riječima, "nije ni 'za' ni 'protiv' Mamića, ona samo dokumentira jedno vremensko razdoblje u kojemu je uočljiv sve veći porast mržnje i netolerancije među ljudima."  Izloženi radovi problematiziraju devastaciju grada i društvene imovine, identitet društva te propituju tko je Zdravko Mamić zapravo, a tko su autori, koji ga uspoređuju s onim što im je najodbojnije: Ciganima, Srbima, Turcima i pederima, kaže viša kustosica Galerije Klovićevi dvori Jasmina Bavoljak, navodi se u priopćenju. Izložene fotografije su izbor od nekoliko tisuća snimaka "anti-Mamić" grafita nastalih od 2011. s ciljem bilježenja "društvenog fenomena Zdravko Mamić". Naime, nitko nije imao takav broj grafita kao što ih je u današnjem vremenu zadobio "kontroverzni nogometni menadžer", navodi se u priopćenju ocjena novinara Nedžada Haznadara. Izložba, otvorena u ponedjeljak, traje do petka, 12. svibnja. Galerije Greta ističe kako širokim odabirom autora "novog vala" nastoji na hrvatskoj likovnoj sceni zauzeti mjesto koje je šezdesetih godina prošloga stoljeća imala Galerija SC-a, te postati ne samo središnje, već i kultno stjecište novih tendencija.