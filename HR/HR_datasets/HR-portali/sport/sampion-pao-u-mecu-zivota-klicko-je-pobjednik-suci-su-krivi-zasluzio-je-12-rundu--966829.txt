Foto: Getty Images / Guliver image  ODRADIO je najkompletniji meč u svojoj karijeri, tri puta je pao i tri puta se podignuo. Bio je to najbolji, brutalno spreman Vladimir Kličko, koji je pokazao boks kakav nikada prije nije. Lepršav, atraktivan, predivan. To je bilo važno zbog sile kritičara proteklog desetljeća i utoliko nokaut koji je u 11. rundi doživio od novog prvaka Anthonyja Joshue u drugačijem svjetlu prikazuje njegov kraj. Odlazi kao pobjednik i šampion. Predao je tron na Wembleyju, pred 90 tisuća ljudi.  Nakon meča, nije bio spreman to reći. Ostavio je mogućnost da se ponovo bori. Nije lako, emocije su goleme, a dominacija koju je ostavio iza sebe usporediva samo s onom Joea Louisa.  27-godišnji Joshua okitio se pojasevima IBF, IBO i WBA. U borbi punoj preokreta, i on se našao na konopcima. Teturao je u šestoj rundi, ali izdržao je, iako nikada prije u karijeri nije boksao duže od sedam. Našao se u najvećoj krizi svoje karijere. Preko puta njega, u glavi Vladimira Klička, odvijala se još veća drama, meč veći od boksa. Pao je zbog dvije pogreške: nije uspio dokrajčiti Joshuu kada je mogao i u 11. rundu ušao je preopušteno. Joshua je odmah nasrnuo, prošao desnim direktom pa nakon serije udaraca prizemljio prvaka aperkatom.   Kličku su brojali, ali sudac je dopustio da se vrati i treći put. 50-ak sekundi do kraja Joshua ga je pritisnuo uz konopce i krenuo rešetati. Tada su suci označili kraj. Tko zna, možda je Kličko mogao još... "Velika greška sudaca! U tom momentu Kličko se branio svim silama, do zadnjeg atoma snage, nije pao. Sudac nije smio prekinuti meč, bilo bi pošteno da je Kličko dobio priliku u zadnjoj rundi", rekao je nakon meča Stjepan Božić. "Za mene je Kličko moralni pobjednik", dodao je. Složio se i Filip Hrgović koji je Klička pripremao za ključni meč njegove karijere. "Ovo je fenomenalan meč za svijet boksa. Borci su pokazali veliko umijeće. Dugo, dugo nije bilo borca kakav je Joshua. Navijao sam za Klička od sveg srca, on je moralni pobjednik. Ovakvog Klička nikada nismo gledali. Ovo je najbolji meč u njegovoj karijeri" Na kraju možemo samo žaliti što se ovako nije tukao cijelu karijeru. #JoshuaKlitchsko Tweets