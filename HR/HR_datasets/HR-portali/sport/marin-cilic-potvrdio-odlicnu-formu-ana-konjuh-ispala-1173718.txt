Marin Čilić, sedmi nositelj, izborio je treće kolo na Roland Garrosu. Najbolji hrvatski tenisač nije imao problema protiv 129. igrača svijeta Konstantina Kravčuka, za sat i 38 minuta igre pobijedio je Rusa sa 6:3, 6:2, 6:2. Marin je bio vrlo uvjerljiv, pet puta je oduzimao servis suparniku. U sljedećem kolu pariškog Grand Slam turnira čeka pobjednika španjolskog dvoboja između Davida Ferrera i Feliciana Lopeza. Naš je tenisač u prvom setu načinio 'break' kod rezultata 2:1 i zatim mirno priveo set kraju. U drugom setu je startao s dva oduzeta servisa i vodstvom 4:0 nakon čega je završnica seta bila rutina. U trećem setu Čilić je još dva puta oduzeo servisu ruskom tenisaču za uvjerljivih 6:2. Najboljem hrvatskom tenisaču ovo je 11. nastup na Roland Garrosu i do sada nikada nije prošao dalje od osmine finala. Hrvatska tenisačica Ana Konjuh ispala je s Roland Garrosa, u drugom kolu izgubila je od Poljakinje Magde Linette sa 0:6, 5:7. Bio je to njihov drugi međusobni susret, a u prvom igranom u San Antoniju prošle godine je slavila mlada hrvatska tenisačica. Za Konjuh je ovo bio treći nastup na Roland Garrosu i treće ispadanje u drugom kolu, dok se Poljakinja prvi put u karijeri probila do trećeg kola nekog Grand Slam turnira.