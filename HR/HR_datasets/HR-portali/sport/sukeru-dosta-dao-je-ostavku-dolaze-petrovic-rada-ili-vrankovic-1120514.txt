Ivanu Šukeru, predsjedniku Hrvatskog košarkaškog saveza, bilo je dosta što ga svakodnevno prozivaju da zbog odluke Gradskog kontrolnog ureda nema pravo voditi Savez pa je sazvao izvanrednu konferenciju za novinare. – Hrvatska košarka je za vrijeme mojeg upravljanja HKS-om, doživjela uzlet. Nakon osam godina košarkaši su bili na OI, vratili smo košarku na TV ekrane, smanjili administrativne obveze klubova prema Savezu za 50%... Unatoč sjajnim uspjesima, moj je mandat bio prožet neutemeljenim tendencioznim komentarima. Ne treba ići dalje od pitanja sukoba interesa koje se stalno otvara, iako je Povjerenstvo za odlučivanje o sukobu interesa reklo da sukoba interesa nema... Bio je to uvod za glavnu stvar. – Ne želim da ikakvi sukobi opterećuju rad HKS-a. I zato sam odlučio sazvati izvanredni izborni sabor na kojem će se izabrati novo vodstvo HKS-a. Ja se neću kandidirati – istaknuo je Šuker. U prijevodu dao je ostavku, ali ne odmah. No, po odluci Gradskog ureda ne samo da ne može biti predsjednik, već ne može ni sazvati sabor. Na mjesto šefa HKS-a sjeo je 28. lipnja 2015. kao saborski zastupnik te je obnašao dužnost unatoč sukobu interesa. U veljači 2016. i drugostupanjskim rješenjem resornog Ministarstva upozoren je da ne smije u isto vrijeme biti predsjednik Saveza i državni dužnosnik. – Hrvatsku košarku digli smo iz pepela! Nemojte to upropastiti – zaključio je Šuker. Kao mogući nasljednik spominjao se Aco Petrović, no pitanje je žele li ga ostali članovi Upravnog odbora. Jesu li možda rješenje Dino Rađa ili Stojko Vranković, najbliži Šukerovi suradnici? 