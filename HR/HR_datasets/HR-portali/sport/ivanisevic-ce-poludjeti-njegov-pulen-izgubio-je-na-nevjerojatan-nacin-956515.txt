Screenshot (Youtube) TREĆE kolo Indian Wellsa obilježio je nevjerojatan poraz Tomaša Berdycha. Češki tenisač, kojeg trenira Goran Ivanišević, izgubio je sa 6:1, 6:7(5), 4:6 od Japanca Yoshihita Nishioke koji je ranije izbacio Ivu Karlovića. U prvom setu Berdych, 14. igrač svijeta, pregazio je suparnika uz dva breaka, a u drugom setu je vodio 5:2 i servirao. Tada je uslijedio jedan od preokreta godine. Nishioka je prvo vratio jedan break u gemu u kojem je Čeh imao 30-15, a zatim je na svom servisu spasio meč-loptu. Za potpuni povratak u set iskoristio je treću break-loptu za 5:5.  U tie-breaku drugog seta je slomio Berdycha kod 5:5 jedinim mini-breakom, a u trećem setu je na startu meča napravio break više od suparnika i ostvario pobjedu karijere.