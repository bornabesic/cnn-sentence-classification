Nogometaši Schalkea s uvjerljivih su 4-1 slavili na gostovanju kod Bayer Leverkusena u prvoj utakmici 31. kola njemačkog prvenstva. Od 6. do 18. minute gosti su postigli tri pogotka pokraj statične i loše domaće obrane u kojoj se nije iskazao ni hrvatski reprezentativac Tin Jedvaj. Strijelci su bili Burgstaller, Howedes i Schopf. U drugom poluvremenu Burgstaller je povisio na 4-0, a Kiessling je samo uspio postići utješni pogodak za domaću momčad. Schalke se tom pobjedom probio na osmo mjesto i samo ga tri boda dijele od šestog mjesta koje vodi u kvalifikacije Europa lige. Tri kola prije kraja prvenstva Bayer je još uvijek u opasnoj zoni sa četiri boda više i utakmicom više od Augsburga koji je na 16. mjestu koje vodi u doigravanje za očuvanje prvoligaškog statusa. Vodeći Bayern bi već u subotu pobjedom na gostovanju kod Wolfsburga mogao potvrditi obranu naslova prvaka, ako Leipzig ne uspije pobijediti Ingolstadt. Nogometaši Villarreala svladali su u petak pred svojim navijačima Sporting Gijon sa 3-1 u prvoj utakmici 35. kola španjolskog prvenstva i tako gurnuli goste još bliže prema drugoj ligi. Dvostruki strijelac za domaće bio je Bakambu, a mrežu gostiju prvi je pogodio Soldado. Pereira je bio jedini strijelac za Sporting u kojem je svih 90 minuta odigrao hrvatski reprezentativac Duje Čop. Villarreal se ovom pobjedom učvrstio na petom mjestu koje ga vodi u Europa ligu, a Sporting je ostao u zoni ispadanja i na šest bodova zaostatka za Leganesom koji je na 17. mjestu i ima utakmicu manje. Vodeća Barcelona ima 78 bodova, kao i drugoplasirani Real Madrid, ali uz utakmicu manje. U subotu Real ugošćuje Valenciju, a Barcelona gostuje kod gradskog suparnika Espanyola. Nogometaši Angersa poraženi su na svom terenu od Lyona sa 1-2 u prvom dvoboju 35. kola francuskog prvenstva, a domaći su utakmicu završili s igračem manje, jer je u 76. minuti Mateo Pavlović zaradio crveni karton zbog opasnog starta. Valbuena i Fekir bili su strijelci za vodstvo Lyona 2-0 na poluvremenu. N'Doye je smanjio u 49. minuti, ali su svi pokušaji domaćih da dođu do izjednačenja ostali uzaludni. Lyon (57) je pobjedom prestigao Bordeaux (55) i s dva boda više zasjeo na četvrto mjesto. Angers je ostao na 39 bodova i na 14. mjestu. U subotu i nedjelju Monaco i PSG nastavljaju mrtvu utrku za naslov. Monaco je domaćin Toulouseu, a PSG gostuje kod Nice. 