Utakmica se igrala pred više od 60 tisuća gledatelja na LA Memorial Coliseumu, a izbornik Čačić na konferenciji je prvo čestitao svojim igračima na uspjehu. Hrvatska je pogocima Duje Čopa i Frana Tudora svladala Meksiko koji je došao u najjačem sastavu. Utakmica se igrala pred više od 60 tisuća gledatelja na LA Memorial Coliseumu, a izbornik Čačić na konferenciji je prvo čestitao svojim igračima na uspjehu. “Čestitam našim igračima koji su ostavili srce na terenu i to im se vratilo na najbolji mogući način. Ovo je značajna pobjeda koja će svima ostati u lijepom sjećanju. Pokazali smo da i u ovakvoj selekciji imamo talentirane igrače s puno potencijala. Čestitke i Meksiku koji je pokazao da je jako dobra ekipa. Odigrali smo jako dobro prvo poluvrijeme, uvjerili smo igrače da imaju što pokazati u ovako prekrasnom ambijentu”, kazao je izbornik. Potom je odlučio uzvratiti svim kritičarima koji nisu vjerovali u uspjeh njegove kombinirane momčadi. “Neizmjerno sam sretan upravo zbog ovih igrača koji su pokazali da su s pravom došli ovdje. Ušutkali smo nevjerne Tome koji su nas ispratili iz Hrvatske sa skepsom. Priliku su dobili igrači iz klubova koji rijetko imaju takvu čast obući hrvatski dres, i pokazali su s kakvom strašću nose taj dres. Za to su nagrađeni lijepom pobjedom koja će ostati upisana u povijest jer se radi o prvom gostovanju Hrvatske u Sjevernoj Americi”, ponosno će Čačić. Izbornik je zahvalio svim navijačima koji su bodrili Hrvatsku u Los Angelesu. “Sve čestitke i ljudima koji su nas došli gledati iz svih krajeva SAD-a. Vidjeli ste s koliko entuzijazma su došli iako su znali da nismo u najjačem sastavu, to ih nije sputalo da nam budu 12. igrač. Sretan sam što smo im podarili ovakvu pobjedu, hvala im jer su nam bili od velike pomoći”, kazao je Čačić, stoji na stranicama Saveza.