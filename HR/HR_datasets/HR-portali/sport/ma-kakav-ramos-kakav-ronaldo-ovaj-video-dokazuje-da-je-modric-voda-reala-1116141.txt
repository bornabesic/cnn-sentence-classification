"Pa kako je mogao u ovakvoj utakmici odmarati Modrića? To se ne radi protiv jakih momčadi", komentirali su na forumima navijači Reala ljutiti na trenera Zinedinea Zidanea koji je odlučio dati predah hrvatskom reprezentativcu u utakmici protiv Villarreala. Prvak Europe bez našeg je Luke izgledao obezglavljeno, a iako su igrale zvijezde poput Ronalda i Balea, uspio je odigrati tek 1:1 na svom Santiago Bernabeuu i ispustiti važne bodove. I doista, Luka im je silno nedostajao, vidjelo se to u jalovosti njihova napada, nedostajao je igrač poput Luke koji daje ritam igri. - Modrić možda neće puno zabijati, čak neće imati ni puno asistencija. No, on jednostavno toliko razigrava momčad da svakog suigrača na terenu čini boljim, rekao je jednom njegov trener iz Tottenhama Harry Redknapp i tako možda najbolje opisao ulogu Modrića u svakoj momčadi za koju nastupa. Hrvatski nogometaš danas je jedan od najboljih veznjaka svijeta, možda čak i najbolji. Stručnjaci i novinari iz njegove bivše lige, engleske, još uvijek ne mogu prežaliti njegov odlazak u Španjolsku jer su uživali u njegovim potezima, a svako malo i dalje se o njemu piše. Tako je, primjerice, prije nekoliko dana u više članaka pisalo kako bi upravo on spasio Mourinhov United, da je on karika koja nedostaje slavnom klubu da bi se vratio na stare staze slave. S druge strane, španjolski mediji puni su hvale za Modrića, svjesni da je upravo on ključni igrač Reala, a veliki Andres Iniesta u jednom je intervjuu kazao da se divi Luki Modriću. Kada dobiješ kompliment od takvog velikana, onda zaista spadaš u sam vrh svjetskog nogometa. Prije već opisane utakmice s Villarrealom, kraljevski klub u gostima je slavio protiv Espanyola, a hrvatski čarobnjak oduševio je svojom igrom pa je novinar Marce napisao članak pod naslovom "Ne može se odigrati bolja utakmica od Modrićeve na Cornelli". Doista, Luka je odigrao maestralno, ali nama je za oko zapeo video s tog susreta u kojem se ne uzdižu samo Modrićeve igračke vrline, već i odlike lidera. Naime, kapetan hrvatske nogometne reprezentacije na terenu je raspoređivao svoje igrače, davao im savjete i upute, kritizirao odluke suca, a kada je trebalo, čak je i vikao na svoje suigrače. To je dokaz da se u svlačionici više ne slušaju samo Ramos i Ronaldo, već i Hrvat Luka Modrić! 