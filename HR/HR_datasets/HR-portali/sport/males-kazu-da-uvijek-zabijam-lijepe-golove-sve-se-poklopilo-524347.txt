Nismo potonuli nakon Lokomotive, ali nas nije uhvatila ni euforija nakon ove pobjede. Još je daleko do kraja, rekao je Mate Maleš, jedan od junaka Rijekine velike pobjede u Jadranskom derbiju. Maleš je svojim projektilom načeo Splićane, a to mu je bio prvi gol u HNL-u nakon godinu i pol dana. - Tako dugo nisam zabio? Doista to ne pratim - nasmijao se Maleš, koji je nakon utakmice s tribina u naručje uzeo svoju kći. - Zove se Lara i ovaj gol posvetio sam njoj i svojoj supruzi Nini. Ovo je za njih - rekao je Maleš, a na pitanje kada će gol posvetiti svojem šogoru, igraču Dinama Mariju Šitumu samo se nasmijao i još jednom vratio na derbi: - Eto, kažu da kad zabijam uvijek zabijam lijepe golove. Možda se s tribina čini da je lako izboriti poziciju za udarac, ali to nije tako. Danas mi se sve savršeno poklopilo, i primanje i udarac - rekao je veznjak Rijeke i dodao: - Ključan je bio ulazak u utakmicu. Zna se kako mi jako krećemo pred našim navijačima na Rujevici.  Rijeku za četiri dana čeka gostovanje u Koprivnici kod Slavena koji je njihova 'crna mačka'. - Moramo se odmoriti. Bit će jako teško, ali ako to dobijemo onda smo napravili još jedan važan korak prema tituli - završio je Maleš. Derbi je kratko prokomentirao i dokapetan Hajduka Nikola Vlašić. - Rijeka je zasluženo pobijedila. Najbolji su u ovom trenutku i da im treba pobjeda u Maksimiru u posljednjem kolu, oni bi mogli pobijediti Dinamo rekao je veznjak Hajduka. 