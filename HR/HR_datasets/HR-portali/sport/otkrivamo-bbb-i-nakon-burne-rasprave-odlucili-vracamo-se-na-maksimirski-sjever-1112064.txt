Ono o čemu se u gradskim kafićima i kvartovima priča već mjesecima, potkraj rujna postat će stvarnost. Bad Blue Boysi, koji su zbog represije i suprotstavljanja upravi maksimirskog kluba, prije svega Zdravku Mamiću, različitim crnim listama i zabranama bili praktički protjerani sa stadiona, vraćaju se na svoj sjever. Iako nam nikakvu službenu potvrdu nisu htjeli dati ni vodeći ljudi Dinama ni Bad Blue Boysi, priča kaže da će maksimirski sjever na utakmici Lige prvaka s Juventusom ponovno biti pun. Samo tri dana poslije, najvjerniji Dinamovi navijači trebali bi biti na svojoj prvoj domaćoj utakmici HNL-a. Burna rasprava među Boysima Prvi dan listopada u Maksimir stiže najveći rival, splitski Hajduk, a Dinamo bi konačno nakon duljeg vremena, točnije od srpnja 2015. godine kada je Zdravko Mamić završio u pritvoru, trebao imati vjetar u leđa s prepunog sjevera. Generalnu probu za povratak u Maksimir Bad Blue Boysi imat će na sada već tradicionalnom predstavljanju nove sezone Futsal Dinama na Šalati u petak 9. rujna kada u goste dolazi osvajač Grčkog kupa ASE Doukas. Iz izvora bliskih Boysima saznali smo da će podrška Futsal Dinamu i nakon povratka u Maksimir biti bezrezervna, jer svi su svjesni da je upravo Futsal Dinamo odigrao ključnu ulogu za opstanak i jačanje grupe u godinama borbe protiv represije, a svi naglašavaju kako je to njihov klub u kojem je jasno pokazano da članski model upravljanja klubom po principu jedan član – jedan glas itekako može funkcionirati u praksi. O samoj inicijativi i procesu povratka navijača na stadion gradom kruže brojne verzije i, kako saznajemo, put povratka nije bio nimalo lagan. Među samim navijačima došlo je do burne rasprave treba li se uopće vraćati na stadion s obzirom na to da je Zdravko Mamić kao glavni predmet spoticanja između navijača i kluba i dalje prisutan, sada na funkciji savjetnika. Dio navijača bio je za nastavak dosadašnjeg načina borbe odlascima na Dinamove utakmice u gostima i zaobilaženje Maksimira, dok je drugi dio bio za povratak na tribine i nastavak borbe s tog mjesta. Prevladao je izgleda stav ovih drugih i svijest kako je i za samu grupu najbolje da se za Dinamo bore ondje gdje im je i mjesto – na sjevernoj tribini maksimirskog stadiona. >>Boysi potvrdili povratak: 'Borba za Dinamo je borba protiv nepravde i dekadencije' Naravno, u cijeloj toj priči nešto se pita i klub, koji nije bio ni najmanje sklon dijelu navijača koji su s upravom bili u otvorenom ratu. Javna je tajna da su kontakti između Bad Blue Boysa i uprave prije nekoliko mjeseci ipak uspostavljeni. Iz kluba su nam kratko poručili kako je vrijeme da se Dinamo na Maksimiru napokon počne osjećati kao domaćin uz podršku punih tribina. Igrači pozdravljaju navijače Da su zapuhali neki novi, osvježavajući povjetarci iz maksimirske šume, vidjelo se već na gostujućim utakmicama Dinama kada su igrači nakon susreta počeli odlaziti do navijača i pozdravljati ih, a nakon pobjede nad Hajdukom u Splitu prvi put nakon više godina prema BBB-ima nesklonim upravi poletjeli su i dresovi igrača. Pripadnici starije garniture Bad Blue Boysa, koji nisu željeli da im navodimo imena, potvrdili su nam da su se i sami uključili u akciju povratka na stadion te da cijelu priču podržavaju jer smatraju da je tribina jedino mjesto na kojem su počinjale sve borbe koje su navijači vodili u prošlosti, pa bi tako trebalo biti i sada. Borba za nezavisnu Hrvatsku, povratak imena Dinamo i sve druge akcije kretale su sa sjevera i to je jedino prirodno mjesto s kojeg navijači trebaju slati svoje poruke, poručio je jedan od dugogodišnjih pripadnika Bad Blue Boysa. Nekakvog službenog dogovora, pomirbe ili sporazuma između BBB-a i uprave nema, no, prema svemu što smo uspjeli saznati, jasno je da je napravljen prvi korak prema normalizaciji odnosa. Ne može se također očekivati da se stvari izglade preko noći i da se svi problemi zaborave, no odnekle se treba krenuti i to je očito postalo jasno i jednoj i drugoj strani. Došlo je, izgleda, vrijeme da Boysi ponovo zagrme sa svog sjevera. 