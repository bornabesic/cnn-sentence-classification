U kvalifikacijskim dvobojima za odlazak na SP u Rusiji protiv Kosova (četvrtak, Skadar) i Finske (nedjelja, Tampere), hrvatska će nogometna reprezentacija biti i bez Ivana Rakitića! Nakon kapetana Luke Modrića i Dejana Lovrena, eto, otpao je i veznjak Barcelone, reprezentativni dokapetan, kojeg muči ozljeda Ahilove tetive, zbog koje je preskočio i nedjeljni poraz Barce u Vigu protiv Celte (3:4). Zanimljivo, u posljednjih 10 godina, računajući utakmice za bodove, samo smo jednom bili i bez Modrića i bez Rakitića (Malta 2011., pobjeda naših 3:1). Izbornik Ante Čačić odmah je jučer reagirao i umjesto Rakitića pozvao Dinamova kapetana Domagoja Antolića, tragičara derbija s Hajdukom. No, to “napadačko sljepilo” nije omelo izbornika, koji u Antoliću ipak i dalje vidi “ono nešto”... Ali, tu nije kraj nevoljama s ozljedama – aduktor, naime, muči Vedrana Ćorluku, koji je po dolasku u Zagreb bio na preventivnom pregledu. Srećom, pregled je pokazao da će biti spreman za utakmice s Kosovom i Finskom. Pola momčadi bez minutaže – Oslabljeni smo, osjetno hendikepirani, ali naš se cilj ne mijenja: pred nama je imperativ pobjede u obje utakmice! “Napale” su nas ozljede, ali nemamo pravo ni na kakav alibi, kvaliteta igrača koje imam u svlačionici mora biti dostatna za upisivanje svih šest bodova i opravdavanje uloge favorita – rekao je odlučni Čačić. Optimizam je dobar kad je čvrsto utemeljen na opipljivim razlozima, međutim dojma smo da uoči ovih nimalo lakih gostovanja Čačić ima još kako mnogo razloga za oprez, ako ne i zabrinutost! Naime, velik broj naših reprezentativaca ne igra u svojim klubovima, standardni su tek Subašić, Ćorluka, Vida, Badelj, Kalinić i Kramarić. Kad nema prave minutaže, nema ni prave forme... Vrsaljko, Strinić, Perišić, Brozović, Rog, Mandžukić i Pjaca “šaraju” između klupe i travnjaka, a u ovom je trenutku možda najveći razlog Čačićeve glavobolje Marcelo Brozović. Hrvatska je, naime, ostala bez dvojice ključnih veznih igrača, bez kapetana i dokapetana, pa bi logično bilo očekivati da sad u prvi plan dospiju Marcelo Brozović i Mateo Kovačić. I dok Kovačić u Realu ima malu minutažu zbog jednostavne spoznaje da ima boljih od njega, s Brozovićem je sasvim druga priča, praktički je sam sebe eliminirao iz Interove svlačionice. Posljednju je utakmicu za Inter, naime, odigrao prije gotovo tri tjedna (poluvrijeme protiv izraelskog Hapoela u Europskoj ligi, 15. rujna), da bi nakon toga u dva navrata, zbog svoje neozbiljnosti i neprofesionalnog odnosa, bio izbačen iz momčadi! Nizozemac Frank de Boer, Brozovićev trener u Interu, nema razumijevanja za njegove gluposti u svlačionici i po društvenim mrežama, pa ga je u dva tjedna čak dva puta udaljio od terena!? Brozović slab s Turcima Dodamo li k tome da je i posljednji Brozovićev nastup za Hrvatsku (ušao je u Zagrebu protiv Turske) bio ispod svake razine, očito je da je Čačić u velikim problemima kad govorimo o hrvatskom veznom redu, o “motoru i duši” momčadi. Međutim, izbornik nije želio previše govoriti o “slučaju Brozović”... – Ne mogu komentirati zašto Brozović ne igra u Interu. A u vezi s utakmicom protiv Turske, nije to bilo ništa novo, imamo već iskustva s takvim Brozovićevim reakcijama i nastupima – rekao je izbornik. Prema svemu sudeći, Brozović neće biti ni u Čačićevu prvom planu, posebno ne za utakmicu u Skadru, gdje bi naš sastav mogao ovako izgledati (4-2-3-1): Subašić – Vrsaljko, Ćorluka, Vida, Strinić – Badelj, Kovačić – Pjaca, Rog, Perišić – Mandžukić. 