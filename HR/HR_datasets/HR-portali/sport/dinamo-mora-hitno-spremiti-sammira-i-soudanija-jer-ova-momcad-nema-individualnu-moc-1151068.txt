Borba za naslov prvaka nastavlja se s istim bodovnim razmakom kakav je bio i prije prvog proljetnog kola, slavili su i Rijeka i Dinamo, no već to prvo kolo pokazalo je da će biti jako napeto. Dinamo se mučio protiv Slavena Belupa. Plavi bez individualne moći – Prije tog prvog kola nastavka rekao sam da će Dinamo sto posto biti prvak, a nakon ove utakmice puno sam manji optimist. Dinamo nije imao moć i mora hitno spremiti Sammira i Soudanija jer ova momčad nije imala individualnu moć. Puno je mladih igrača, ali oni nisu spremni rješavati utakmice. Ne dvojim da će Ćorić, Gojak, Olmo i ostali klinci biti pravi igrači, ali je pitanje kada. Tako je meni bilo s Kovačićem, a pogledajte kad je sazrio, pet godina kasnije. No Dinamo nema vremena ako želi biti prvak – kazao je Krunoslav Jurčić i prokomentirao kratku Sammirovu epizodu protiv Koprivničana. – On je u 20 minuta pokušao napraviti sve, a nije uspio ništa. Očito dugo nije trenirao i trebat će puno rada. A Dinamu treba pod hitno! Bez njega i Soudanija teško će do naslova, zapet će negdje, a moraju sve pobijediti. Pa Dinamo je jedine tri prilike napravio nakon udaraca iz kuta, i jedanaesterac je tako izboren. S velikim je zanimanjem Jurčić gledao i derbi u Osijeku, i 3:2 pobjedu Rijeke. – Odlična je bila utakmica za gledatelje. Rijeka ima pet-šest ozbiljnih igrača, ali neke mi se stvari nisu svidjele. Igrali su na 70-80 metara, s tri igrača u vezi koji nisu tvrdi zadnji vezni. I zato su im se otvarale rupe, zato se Osijek, koji je bio preplašen, grogiran, uspio vratiti u utakmicu. No Rijeka ima automatizme u igri, što je zasluga trenera, a Kek je i odlično mijenjao, povlačenjem Vešovića na bok puno je dobio, a onda je uveo i Maleša, tvrdog zadnjeg veznog i zatvorio te rupe kojih je prije bilo. Ne želim pametovati, o onome što je loše u Rijeci govorim držeći da će Rijeka igrati u Europi, da će kvalitetniji suparnici od Osijeka kažnjavati te propuste. Rijeka ima ozbiljne ‘muže’ Rijeka ima Franka Andrijaševića koji je opet bio čovjek odluke. – Suvremeni nogomet teško trpi takav tip igrača, Franko je svugdje, ali u toj širini donosi i kvalitetu. On je strašno konkretan, zabija golove, ulazi sa svih strana. I nije on jedini, Gorgon je sličan, pa i Bradarić ide na sve strane. Tu se gubi kompaktnost i zato Rijeka mora biti opreznija protiv kvalitetnijih suparnika. No svi ti spomenuti igrači, pa i još neki kao Gavranović, Ristovski, Črnic, čak i Šofranac ozbiljni su igrači. Kako se kaže, to su ozbiljni ‘muži’, a takvi donose naslov prvaka. I kad nakon 1:2 dođeš do pobjede 3:2, to jako pozitivno djeluje na momčad. Uz to, Osijek me prilično razočarao – analizirao je Kruno Jurčić viđeno u Osijeku. Hajduk je zapeo već na prvom ispitu kod slabašnog Splita. – Hajduk je izgubio kompas. Nemam ništa protiv stranaca, i sam sam za život zaradio kao stranac. No dovođenje stranog sportskog direktora znači da su se odrekli domaćeg tržišta. Odlučili su dovesti strance, ali stranci bi morali biti 20-30 posto bolji od igrača iz Kaštela, Sinja, Imotskog... A mislim da ovi stranci, iako su jeftini, što je uspjeh sportskog direktora, nisu bolji. Hajduk je igrao na dišpet, na emociju, a ovi stranci ni to nemaju. Kad Dinamo dovede Sammira, onda zna da je igrač i da ga samo mora čekati, a kod ovih to nije slučaj. Ne vjerujem da bi Andrijašević i Bradarić previše koštali, a s njima i takvima imali bismo vrlo dobar Hajduk – zaključio je Jurčić. >>Debitirao za Dinamo pa poručio: Nisam početnik da imam tremu, a s Rijekom ćemo lako... 