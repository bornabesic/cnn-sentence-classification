Majstorica, “utakmica nakon koje nema sutra”, najposebnija je u sportu. Za kibice, novine, televiziju, košarkaške djelatnike pa i sam nacionalni savez poželjnijeg raspleta nema od toga da će Cibona i Cedevita u četvrtak (20 sati) igrati ‘biti ili ne biti’ utakmicu. HKS-u će majstorica dobro doći kao još jedan argument u priči o zanimljivosti domaćeg prvenstva. Mediji će danima imati materijala, a poklonici košarke serviranu poslasticu. Ovaj put, doista u to vjerujemo, u punom Draženovu domu. Jer, ovakva dvoboja dugo nije bilo, a i cijena ulaznica prilagođena je hrvatskom džepu (10-50 kuna). Neutralni ne vole dominatore Koliko god da je kao klub u velikim financijskim problemima, Cibona je ugodno iznenađenje sezone. Iako su joj odlazili igrači zbog financijskih razloga (Žižić, Šiško, Slavica, Sulejmanović), cibosi cijelo vrijeme igraju kao da se to nije dogodilo. Čelnici kluba to mogu zahvaliti treneru sjajnih motivacijskih osobina Mulaomeroviću, ali i nekolicini karakternih veterana (Rozić, Žorić i Joksimović) potpomognutih Šakićem i Amerikancem Reynoldsom. Poznavajući izražene motive cibosa, a i podosta inata s kojim raspolažu, u četvrtak možemo očekivati sportski rat, bitku svih bitaka. A za uvertiru očekujemo i neku vrstu psihološkog ratovanja. Bit će to još jedna demonstracija bolne istine za cedevitaše o tome da Zagrepčani više vole Cibonu. Vole ju više i gradske institucije, njihovi čelnici, ukupna sportska javnost i na valu toga cibosi će se u toj utakmici osjećati ugodnije. Baš kao što su se ugodnije osjećali u svakoj u kojoj nisu bili favoriti. Jer, čim su bili proglašeni za favorita, a to se zbilo uoči četvrte utakmice, to im više psihološki nije odgovaralo. Cedevita je u prilici osvojiti četvrti uzastopni naslov, a Cibona čak 19. A to nam vrti film u nazad u vrijeme Cibonine velike dominacije (11 uzastopnih naslova) zbog koje je taj klub postao nevoljen izvan Zagreba, baš kao što je sada financijski puno jača Cedevita. Jer, istinski ljubitelji košarke, ali i šira javnost, u pravilu ne vole dominatore. Ciboni naslov više pomaže Bez obzira na to što se s ovakvim stavom čelni ljudi, ali i igrači, Cedevite neće složiti, mogu se se čuti razmišljanja da bi za našu klupsku košarku bilo bolje da prvak bude Cibona. Jer, u Cedeviti se s novim naslovom vjerojatno neće ništa promijeniti, a taj klub bez izvjesnih organizacijskih promjena nikad neće dosegnuti Euroligu ako je ona još uvijek cilj. A neosvajanje domaće krune bi ga dobro protreslo i navelo na reprogramiranje. Ciboni bi pak naslov pomogao u financijskom preživljavanju jer bi slike punih tribina možda nekoga gospodarstvenika potaknule da se u taj klub isplati ulagati. Bez obzira na to što su dani ponosa i slave daleko iza nje, Cibona očito još uvijek ima karizmu, veliko ime. Još uvijek je brend koji, uz dovoljno srčanu momčad, okuplja Zagrepčane. A to je, priznat ćete, ipak vrijedan kapital.