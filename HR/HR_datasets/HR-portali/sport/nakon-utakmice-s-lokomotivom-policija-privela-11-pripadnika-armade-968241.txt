RIJEKA je jučer u Kranjčevićevoj protiv Lokomotive mogla pobjedom napraviti divovski korak prema osvajanju povijesnog naslova prvaka, no igrači Matjaža Keka odigrali su najlošiju utakmicu sezone i izgubili su 1:0 te su tako zakomplicirali komotnu situaciju u kojoj su bili prije ovog kola. Dinamo im je došao na pet bodova zaostatka četiri kola prije kraja, a kad znamo da Rijeka ima dosta teži raspored do kraja, ovaj neočekivan poraz Riječane mogao bi skupo koštati. Riječani u sljedećem kolu igraju kod kuće protiv opuštenog i razigranog Hajduka, a potom idu na neugodno gostovanje u Koprivnicu. Nakon toga imaju lakši trening protiv Cibalije na Rujevici uoči velikog derbija na Maksimiru 27. svibnja. Dinamo, s druge strane, u sljedećem kolu ide u goste Splitu, pa dočekuje Istru, a prije derbija mora na noge Osijeku. Kekova momčad i dalje ima golemu prednost i sve je još u njihovim rukama. No, na Maksimir ne bi smjeli doći s manje od tri boda prednosti. Ukoliko su momčad izjednačene, odlučivat će međusobni omjer. U slučaju da razlika u zadnjem kolu bude tri boda, Rijeka će biti prvak ako izbjegne poraz teži od 5:2 Da stvar bude tragičnija, penal za Lokose je skrivio najbolji igrač Rijeke ove sezone Franko Andrijašević, koji je pritom dobio i žuti karton zbog kojeg neće moći igrati sljedeće subote na Rujevici protiv zahuktalog Hajduka. U Zagreb je jučer došlo dosta pripadnika Armade koji su očekivali da će njihovi miljenici s nova tri boda doći nadomak naslovu, no umjesto toga šok i incidenti nakon utakmice. Interventna policija je sinoć u blizini stadiona u Kranjčevićevoj nakon utakmice privela 11 članova Armade koji su navodno izazvali tučnjavu sa simpatizerima domaćeg sastava, a policija je na mjesto sukoba došla nakon poziva obližnjih stanara. Navijače Rijeke privelo je sedam pripadnika interventne policije. Poredali su ih na uglu Tratinske i Badalićeve ulice, a ubrzo su stigle dvije marice.