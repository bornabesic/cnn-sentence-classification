Mladost. Iskustvo. Zajedništvo. Tri spomenuta elementa rezultirala su iznenađujućim uspjehom i velikim veseljem u zagrebačkom niželigašu Maloj Mlaki. Razlog je taj što je tamošnji klub koji se natječe u 3. Zagrebačkoj ligi, posljednjem nogometnom rangu, osvojio titulu jesenskog prvaka s 26 bodova iz 11 utakmica. Presudila je bolja gol-razlika u odnosu na Zagreb 041, a bod za njima zaostaje Sava Zagreb. Prvi je dio sezone bio jako zanimljiv, liga je porasla na 12 klubova, a u takvoj su se konkurenciji dečki iz Mlake pokazali u najboljem svjetlu. - Oduševljen sam! Nakon prvog kola i poraza protiv Zagreba 041 nisam mogao znati kakva će nas sezona dočekati. No, već nakon nekoliko kola sve se posložilo, nismo očekivali ovako dobar rezultata, ali zato sada uživamo u svakoj njegovoj sekundi. Jesmo u zadnjoj ligi, ali ovo je za sve nas velika stvar i budi novi optimizam. Tome najbolje svjedoči i činjenica da se naselje probudilo, ljudi se sve više interesiraju oko kluba i dolaze nas gledati, malo se čak i potencijalni sponzori raspituju. Možda nemamo novaca, ali imamo veliko srce i to je nekada važnije – kaže za tjednik Max! trener Male Mlake Renato Cvetković, popularni Libe. Nije nikakva tajna da niželigaši opstaju zahvaljujući entuzijazmu ljudi koji su uz klub, najčešće bude riječ o bivšim igračima ili lokalnim poduzetnicima koji su spremni pomoći. Zahvaljujući svima njima u Hrvatskoj i imamo ovako velik broj klubova koji opstaju. Najzaslužniji za taj uspjeh u Maloj Mlaki su igrači, od kojih su neki od njih u Upravi koju vodi predsjednik Miro Periša, ali i ponosni sponzori: Stolarski obrt Koren, Vage, Burkart&Lukač, caffe bar Rujan. Mjesni odbor Mala Mlaka na čijem je čelu Stjepan Maravić, ujedno potpredsjednik kluba, također je učinio velik posao. U Mlaki s ponosom istaknu da sve obaveze prema sucima i delegatima uspiju riješiti odmah nakon utakmica, što prije nije bio slučaj. Nekome tih 1-2.000 kuna troškova može zvučati smiješno, ali u niželigaškim sredinama je i to teško pronaći. Gradska četvrt Novi Zagreb – Istok pomogla je financijski, pa se obavljaju i radovi po pitanju klupskih prostorija. Iduću godinu klub slavi 70 godina postojanja, a stupili su u kontakt sa zagrebačkim Dinamom kako bi odigrali prijateljsku utakmicu i svi se nadaju pozitivnom ishodu. Igralište je u odličnom stanju, a tu je opet riječ o velikom zajedništvo jer trener Renato Cvetković, njegov brat Dubravko i Uprava brinu se o njemu i uskaču kada treba. No, tu se nikako ne smije zaboraviti ni Stjepan Cvetković popularni Žuti, zahvaljujući njemu teren je često bio u odličnom stanju i uvijek je uz klub, a on čini i onaj značajan faktor kada treba viknuti iz ''VIP lože'' (klupska prostorija na katu) i opomenuti suce i slično. Na treninzima koji su tri puta tjedno redovno bude po 15-18 igrača, a postići to u zadnjem nogometnom rangu gotov je ravno čudu. Osim seniora u zagrebačkim nogometnim krugovima poznati su veterani kluba. Tako su nekada za njih igrali Ismet Hadžić, Ivica Poljak, Ivan Brozović (Marcelov otac), Drago Vabec, Božo Bakota, Drago Rukljač i brojni drugi. U malim naseljima uvijek je velik problem privući djecu koja bi trenirala nogomet. Takvi problemi muče i Malu Mlaku, ali u klubu svi s ponosom i osmijehom ističu da nakon nekoliko godina ''suše'' imaju i igrače iz naselja. Trebale bi se pokrenuti i stvari po pitanju omladinskog pogona. Kapetan Marko Pučko zadobio je nedavno tešku ozljedu koljena i time je vrlo vjerojatno završila njegova igračka karijera, ali se otvorila i potencijalna trenerska u mlađim kategorijama u klubu. Igrači nemaju nikakve honorare, zlatni dani kluba dok je iza njega stajao Stjepan Fiolić su u nekim prošlim vremenima. No, ekipa je ovo koja je na okupu već dugi niz godina. Upravo je ta činjenica da su igrači prava klapa nešto što je u ovoj priči najviše vrijedno. Okusili su dečki veće pobjede, jednako kao i poraze, ali sada imaju svojih ''5 minuta slave'' i mogu u potpunosti uživati u pogledu na prvenstvenu tablicu. Pivo i roštilj nakon utakmice na redovnom su repertoaru, a dok je tako, nitko od igrača se i ne buni. Nogomet često piše ružne priče, posebno u zadnje vrijeme, ali isto tako ima i puno pozitivnih. Ova iz Male Mlake jedna je od takvih i pokazuje što sve zajedništvo može učiniti i postići. 90 minuta nogometa, pivo, roštilj i nogometni razgovori. Zar ikome treba više od toga? Za sreću je nekada doista potrebno tako malo. Igrači: Robert Tolić, Josip Matun, Petar Pavelić, Mario Batur, Domagoj Deković, Mario Toljan, Martin Pinko, Dalibor Matanić, Marko Pučko, Antonio Salopek, Mario Gotić, Goran Ćurguz, Marko Krznar, Branimir Perković, Suad Hečimović, Miroslav Agelić, Branimir Ceboci, Sandro Andrijević, Milan Pleša, Sven Meštrović, Marin Matković, Mislav Fiolić, Matej Fiolić i Igor Šimunić. Strijelci: 10 – Šimunić, 8 – Agelić, 3 – Mi. Fiolić... >> Za više sporta pratite tjednik Max! na Facebooku 