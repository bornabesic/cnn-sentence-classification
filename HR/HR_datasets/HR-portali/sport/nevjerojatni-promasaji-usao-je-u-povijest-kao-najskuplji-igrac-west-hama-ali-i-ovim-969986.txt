Screenshot ANDREA AYEWA, krilnog napadač West Hama, Bilićev klub ljetos je platio 20 milijuna funti, što je preračunato u "našu" valutu 24 milijuna eura i rekordno visoki iznos koji su Hammersi dali za pojačanje. Ofenzivac iz Gane i sin afričkog Pelea itekako zna zabiti, pokazao je to uostalom i sjajnom prošlom sezonom, koja mu je bila premijerna u Premier League. Za Swansea je postigao 12 golova, pri čemu nije bilo engleskog velikana protiv kojeg nije poentirao, a dobro ga je upamtio i West Ham, kojem je upropastio rastanak s kultnim stadionom Boleyn Ground. Ayew je 7. svibnja prošle godine, na zadnjoj utakmici odigranoj na omiljenom domu Hammersa, po jedan gol postigao i namjestio, za slavlje gostiju 4:1. Bilić ga se sjetio i u ljetnom prijelaznom roku. Nakon što su ga odbili svi napadači koje je želio dovesti, okrenuo se Ayewu koji je krilo, ali barem efikasno.Sve ovo pišemo jer se Ayew u 44. minuti današnje utakmice West Hama i Liverpoola neviđeno osramotio pred golom suparničke momčadi. Lanzini je ubacio iz kornera, Lovren i Origi promašili loptu, koja dolazi Ayewu. Potpuno sam, na korak od gola na drugoj stativu i s praznim vratima ispred sebe, umjesto mreže, lijevom nogom gađa stativu. Lopta se od vratnice odbija Ayewu na desnicu, ali on je još jednom šalje u okvir gola. Treću priliku naravno nije dobio. Ayew je oba puta nepromašivo promašio dok je Liverpool vodio samo 1:0 i pitanje je bi li gosti na kraju slavili sa čak 4:0 da je pogodio ono što je morao.