Turski košarkaš Enes Kanter (25), koji nastupa za Oklahoma City Thunder u NBA ligi, našao se na tjeralici matične države zbog sumnje da je član terorističke organizacije, javlja dnevni list Sabah, blizak predsjedniku Turske Tayyipu Erdoğanu. Državni tužitelj otvorio je istragu protiv Kantera jer se navodno učlanio u naoružanu terorističku organizaciju FETO pod vodstvom muslimanskog klerika Fethullaha Gülena nakon pokušaja puča prošlog srpnja koji je za cilj imao Erdoğanovo rušenje. Kanter je koristio koristio posebnu aplikaciju za kriptirano dopisivanje Bylock koja se koristila za komunikaciju Gülenovih pristaša te je tu terorističku organizaciju hvalio na društvenim mrežama, prenosi Sabah. Centar Oklahoma Cityja, rođen u Švicarskoj, ranije je Erdoğana nazivao "Hitlerom 21. stoljeća". Na Twitteru je reagirao na vijest o zahtijevu za njegovim uhićenjem. "Ne možete me uhititi. Hahaha. Ne trošite energiju. Doći ću u Tursku i pljunuti na vaša ružna lica puna mržnje", stoji u objavi. Turska radi na tome da tjeralica za Kanterom postane Interpolova kako bi što prije mogli pritvoriti košarkaša. On se trenutačno nalazi u Rumunjskoj gdje ga ne puštaju preko granice jer su mu turske vlasti poništile putovnicu, no taj problem planira riješiti dobivanjem američkog državljanstva.