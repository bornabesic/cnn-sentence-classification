Foto: Getty Images / Guliver Image VARDAR će danas od 18 sati igrati povijesno finale Lige prvaka protiv PSG-a u njemačkom Kolnu. Nevjerojatna makedonska momčad stigla je na korak od titule prvaka Europe, a jučer je srušila veliku Barcelonu u polufinalu (26:25). Junak čudesne pobjede bio je hrvatski reprezentativac Luka Cindrić, koji je zabio četiri gola, a posljednji, za pobjedu i finale, zakucao četiri sekunde prije kraja, praktički sa zvukom sirene. Fantastični rukometaš iz Ogulina time je postao idol navijača makedonskog kluba, a oni će ga gledati u crno-crvenom dresu još samo jednu sezonu. Kako doznajemo, 23-godišnji srednji bek dogovorio je veliki transfer u redove poljskog Kielcea, te dobio ugovor na tri godine. Naravno, kao što je to često slučaj u rukometu, Hrvat će i sljedeće sezone igrati za Vardar, a onda nakon isteka ugovora na ljeto 2018. preseliti u momčad za koju igraju još Manuel Štrlek, Filip Ivić i Marko Mamić.  Također, prema našim informacijama, Luka je već sa svojim menadžerima Sašom Bratićem i Milošem Pavićevićem završio cijeli transfer i dogovorio uvjete s poljskim klubom. Cindrića su željeli najbolji europski klubovi poput Barcelone, Veszprema, Löwena, ali se on na kraju odlučio za Kielce, koji je prošle sezoni osvojio prvi i jedini naslov prvaka Europe u povijesti. Sjajne igre Cindrića sigurno raduju izbornika Hrvatske Linu Červara uoči Europskog prvenstva u siječnju 2018, a danas će zajedno s Ivanom Čupićem i Igorom Karačićem pokušati šokirati PSG i Luku Stepančića te senzacionalno osvojiti Ligu prvaka.