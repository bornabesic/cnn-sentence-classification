Samo će se najstariji Dinamovi navijači sjetiti kako je talijanski gigant Juventus (32 puta prvak Italije, dva puta europski prvak) dva puta šezdesetih godina bio gost Maksimira, i kako je u obje te zgode nokautiran. Prvi put, 1962. godine, 2:1, a drugi put, 1967. godine, u pohodu na Kup velesajamskih gradova, čak 3:0. Bila su to vremena kada je Dinamo u Europi gotovo imao snagu i ugled današnjeg Juventusa. Primjerice, Slovan iz Bratislave u finalu je Kupa pobjednika kupova 1969. godine u Baselu svladao Barcelonu 3:2, a na sljedećem europskom gostovanju, u Zagrebu, od Dinama je popio tricu (3:0)! Zlatna Dinamova vremena, kojih se stari igrači prisjećaju s nostalgijom. Razgovarali smo s Ivicom Cvitkovićem (73), nekada munjevitim krilom plavih, danas članom Dinamova Izvršnog odbora, uglednim biznismenom, čovjekom čiji je pogodak 1962. godine u Zagrebu presudio velikom Juveu. – Dinamo je, bez pretjerivanja, u to vrijeme bio među desetak najboljih europskih klubova. Svjesni svoga talenta i snage, mi nismo imali komplekse ni pred kim, pa smo redom rušili Bayern, Milan, Juventus... Nas su se bojali – govori Cvitković. Protiv Talijana najteže U šali kaže kako se na terenu jedino bojao – Dražana Jerkovića. – Bio sam krilni igrač, poput Garrinche izbacivao sam se u desnu stranu i probijao bekove. Kada sam došao u gol-šansu, uvijek sam morao gledati gdje je Draža; ili ću mu dodati ili sam završiti akciju. Ali, ako ne zabijem, znao sam da sam naj..al! Kako je bilo igrati protiv Juventusa? – Protiv Talijana mi je uvijek bilo najteže, bili su najčvršći, najnezgodniji čuvari. Više pamtim utakmicu u Torinu, u kojoj smo poraženi. Tada sam jako vozao njihova braniča Sartija. Zbog toga ga je publika uzela na zub, pa mu podrugljivo, čak sažalno skandirala “Sarti, Sarti...” Dinamo protiv Juventusa u utorak? – Ah, samo da nas ne nabiju... Prejaki su i bojim se da se taj eventualni poraz negativno ne odrazi na naše dečke. Ali, treba biti hrabar i vjerovati. Mislilo se i kako će nas Arsenal razbiti, a dogodilo se suprotno – fantazija! – zaključio je Ivica Cvitković. Dinamov slavni vratar Zlatko Škorić (75) branio je u tri od četiri sraza s Juventusom. Posebno je upečatljiv bio onaj iz 1967. godine kada su Novak, Mesić i Belin zabili za uvjerljivu pobjedu nad talijanskim prvakom. Kako tako puno trčite – Juventus je i tada bio moćan, predvodili su ga slavni Španjolac Del Sol i Brazilac Chinesinho. Poslije te utakmice njihov trener, Paragvajac Herriberto Herrera, došao je k nama u svlačionicu i pitao nas začuđeno – kako vi to radite, kako uopće možete toliko trčati!? Naš trener Zebec mu je hladno odgovorio: “Mi trčimo samo koliko ovo natjecanje od nas traži” – prisjeća se Škorić. Podsjetio je i na zanimljiv detalj iz prvoga sraza Juventusa i Dinama. U Torinu, na stadionu Filadelfia, 1962. godine. – Tada je Dinamo kao gosta na tu utakmicu pozvao hajdukovca Zlatka Papeca i Ivicu Osima iz Željezničara. No, iako je Osim tada s 21 godinom već bio strašan igrač, u toj utakmici je bio podbacio, kao da je bio impresioniran Juventusom. U klubu su nam objasnili kako smo ga za Torino “posudili” da bi kao vrhunski vezni igrač, koji zna držati loptu i pravodobno je dati, umrtvio igru Juventusa – zaključio je Škorić. 