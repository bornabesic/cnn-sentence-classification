Ove godine još zahtjevnija utrka ugostit će više od 20 timova, među kojima i one iz najvišeg ranga klasifikacije Svjetske biciklističke organizacije (UCI). Biciklistička utrka Tour of Croatia održat će se treću godinu zaredom, od 18. do 23. travnja 2017. godine, kroz šest etapa, na trasi dužoj od 1000 kilometara kroz cijeli teritorij Republike Hrvatske. Ove godine još zahtjevnija utrka ugostit će više od 20 timova, među kojima i one iz najvišeg ranga klasifikacije Svjetske biciklističke organizacije (UCI). I ove godine Tour of Croatia započinje u Osijeku, u utorak 18. travnja, a cilj prvog dana bit će Koprivnica, nakon etape dugačke 227 km. Nakon toga, u srijedu 19. travnja cjelokupna se organizacija seli u Trogir, otkud kreće etapa dužine 123 km, koja bi mogla već u samom startu utrke bitno utjecati na ukupni poredak, jer joj je cilj na 1762 metra drugom po visini vrhu Hrvatske – Svetom Juri na Biokovu. Treća etapa vozit će se između Imotskog i Zadra u dužini od 236 km, četvrta povezuje Crikvenicu i Umag, a duga je 171 km. Pretposljednja, peta etapa, dugačka 141 km, donosi nova uzbuđenja jer, nakon starta u Poreču, bicikliste očekuje cilj na Učki na Poklonu na koju će se prvo popeti s istarske pa onda i s kvarnerske strane. Posljednja etapa, duga 145 km, ona u nedjelju 23. travnja starta u Samoboru, a cilj je, uz već tradicionalne završne krugove u gradu Zagrebu, na Trgu sv. Marka, gdje će se održati i svečano proglašenje pobjednika. Brojne su novosti ovogodišnjeg izdanja, pa tako, osim novih gradova na ruti, organizatori ističu i suradnju s A.S.O.-om (Amaury Sport Organisation) koji će, zahvaljujući njihovom dugogodišnjem iskustvu u organizaciji i promociji najpoznatijih biciklističkih utrka svijeta, kao što su Tour de France, Vuelta a España, Tour of California, za organizatore Tour of Croatia distribuirati TV signal diljem svijeta, a što će zasigurno pridonijeti visokoj međunarodnoj vidljivosti, marketinškoj vrijednosti projekta i promociji Republike Hrvatske. Utrku će izravno prenositi HRT, Eurosport te Eurosport Asia, a svaku će večer emitirati i sažetke s najuzbudljivijim trenucima s etapa. TV prijenos će emitirati brojne televizijske postaje s čak 6 kontinenata– u Europi, Sjevernoj i Južnoj Americi, Aziji, Africi i Australiji – od kojih će neke Tour prenositi i uživo. Tako će sliku Hrvatske vidjeti gledatelji u 177 zemalja svijeta, a za tehnički dio prijenosa angažirana je španjolska produkcijska kuća ISB, koja će utrku snimati kamerama u vožnji te uz korištenje jednog posebnog snimateljskog helikoptera koji će pratiti utrku iz zraka. Zaključak se nameće sam – Tour of Croatia jedan je od najznačajnijih sportskih događaja ove godine u Hrvatskoj te je uz natjecateljsku komponentu, utrka i jedinstveni turistički proizvod u Hrvatskoj jer donosi brojne koristi za promociju prirodnih ljepota, kulturne baštine, gospodarskog potencijala te gradova i regija kroz koje prolazi. Manifestacija je to koja želi postati važan dio ukupne turističke ponude te jedan od glavnih akceleratora za razvoj cikloturističke ponude i dolazak cikloturista te dodatnog unaprjeđenja imidža Hrvatske u svijetu. 