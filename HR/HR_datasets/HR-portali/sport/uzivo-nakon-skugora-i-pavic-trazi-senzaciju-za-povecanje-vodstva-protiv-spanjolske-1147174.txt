Nakon prvog dana dvoboja 1. kola Svjetske skupine Davis Cupa u kojem je Hrvatska u Osijeku domaćin Španjolskoj rezultat je iznenađujućih 1:1. Prvo je Franko Škugor, 223. tenisač svijeta, senzacionalnim preokretom svladao Pabla Carrena Bustu sa 3-6, 6-3, 6-4, 4-6, 7-6 (6) poslije četiri sata i tri minute dvoboja u kojem je spasio i tri meč-lopte. Najbolje rangirani tenisač španjolske reprezentacije Roberto Bautista Agut (ATP - 16.) svladao je Antu Pavića sa 6-4, 6-2, 6-3, iako mu je 27-godišnji Ogulinac, kojem je ovo bio debi u Davis Cupu, pružio solidan otpor u dvosatnom dvoboju. Španjolac je bolje počeo susret i osvojio prvi set (6:4) iako je hrvatski reprezentativac prvi mogao do breaka, a i kod 3:5 je oduzeo servis Agutu.  U drugom setu Agut je bio i uvjerljiviji te je dvaput oduzeo servis našem tenisaču za 6:2. Agut je u trećem setu rutinski dovršio posao. Hrvatska je u prvom kolu Svjetske skupine Davis Cupa u Osijeku bez Čilića, Ćorića i Dodiga te su naši suparnici predvođeni izbornicom Conchitom Martinez veliki favoriti. Ovo je drugi dvoboj hrvatskih i španjolskih tenisača. Prvi su odigrali 2003. u Valenciji, gdje je Španjolska slavila s 5:0.  Odluku o pobjedniku koji će se probiti u četvrtfinale Davis Cupa čekat ćemo do nedjelje, a subotnja igra parova (u 16 sati) jednu će reprezentaciju približiti tom cilju. Hrvatski izbornik Željko Krajan na ždrijebu je za igru parova nominirao Marina Draganju i Nikolu Mektića, a španjolska izbornica Conchita Martinez se odlučila za aktualne pobjednike Roland Garrosa Feliciana i Marca Lopeza. Izbornici do sat vremena prije početka dvoboja mogu promijeniti svoje nominacije. HRVATSKA - ŠPANJOLSKA 1-1 Franko Škugor - Pablo Carreno Busta 3-6, 6-3, 6-4, 4-6, 7-6 (6) Ante Pavić - Roberto Bautista Agut 4-6, 2-6, 3-6 >>Škugor senzacionalno slavio u drami protiv 26. igrača svijeta, Hrvatska povela protiv Španjolske!