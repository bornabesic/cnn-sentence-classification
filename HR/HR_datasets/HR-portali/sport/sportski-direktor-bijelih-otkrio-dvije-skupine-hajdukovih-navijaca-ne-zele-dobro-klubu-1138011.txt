Hajdukov sportski direktor Mario Branco hvata konce na Poljudu, a u božićnom intervjuu za Slobodnu Dalmaciju otkrio je kako među navijačima bijelih ima onih koji ne žele dobro klubu. Portugalac blagdane provodi kod kuće s obitelji, a u pola godine splitske avanture smatra da je upoznao  Hajdukove navijače. - U Hajduku ima samo jedna važna stvar, mora se dobiti prva sljedeća utakmica. Treba nam i pozitivno, konstruktivno medijsko praćenje, stabilnost, jedinstvo i povjerenje. Ako javnost misli da nisam taj, otići ću sutra. Shvatio sam, imamo tri grupe navijača. One prave koji su bili na Pjaci kada se potpisao ugovor o otkupu dionica, muškarci, žene, djeca... Tada sam osjetio posebnu energiju - rekao je Branco i nastavio: - Druga su skupina oni koji su prije u klubu radili ili igrali, a sada ne žele dobro Hajduku, žele da novi ljudi u klubu ne uspiju. Treća skupina su oni koji su izvan kluba, a koji bi željeli biti u klubu kao trener, sportski direktor, predsjednik... Ni oni ne žele dobro Hajduku, nego da ne uspijemo kako bi oni mogli doći na naša mjesta. Treba se uspoređivati s prošlosti, ali ne stalno. Nekad je prošlost za muzeje. Trebamo gledati sada i budućnost. 