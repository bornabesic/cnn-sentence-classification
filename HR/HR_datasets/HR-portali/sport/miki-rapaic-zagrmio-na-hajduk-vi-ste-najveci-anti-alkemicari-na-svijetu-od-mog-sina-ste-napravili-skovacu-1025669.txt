Predsjednik Hajduka Ivan Kos ranije je kazao kako mladi Rapaić nije igrač za prvu momčad Hajduka i da može otići jer se na njega ne računa, a da bi se klub zadovoljio kada bi budući klub platio naknadu za njegov razvoj. Legendarni ‘hajdukovac’ i reprezentativac Hrvatske, Miki Rapaić nakon dugo vremena progovorio je o odnosu s Hajdukom. Rapaića je ovoga puta nagnalo da progovori o rukovodstvu i trenerskoj struci Hajduka, njihov odnos prema njegovu 19-godišnjem sinu Borisu. Boris za sada nema tako uspješnu karijeru kao njegov otac, član je druge momčadi Hajduka u kojoj se baš i nije naigrao nakon što se vratio iz milanskog Intera kao jedan od najboljih u ‘Primaveri’, odnosno, nakon što je debitirao za prvu momčad Intera s kojom je trenirao četiri puta tjedno. Predsjednik Hajduka Ivan Kos ranije je kazao kako mladi Rapaić nije igrač za prvu momčad Hajduka i da može otići jer se na njega ne računa, a da bi se klub zadovoljio kada bi budući klub platio naknadu za njegov razvoj. Nakon Kosovih izjava oglasio se i Milan Rapaić. “Nakon takvih Kosovih netaktičnih i netočnih izjava mome sinu ne preostaje ništa drugo nego da ode iz Hajduka, što će i napraviti. I to je gotova priča. No, ako žele biti korektni neka mu daju papire bez odštete za razvoj. Jer moj sin je, a za to sam ja glavni krivac, otišao na jednoipolgodišnju posudbu u Inter tek kada je potpisao profesionalni ugovor s Hajdukom, a prethodno nije imao ni stipendijski. Uz to, za posudbu je Inter Hajduku platio odštetu. Da nisam mislio na Hajduk, mogao sam ga odvesti u Inter bez ugovora s Hajdukom i oni onda ne bi dobili ništa”, kazao je Rapaić za Slobodnu Dalmaciju. “Računao sam da će Boris u Hajduku najbrže i najsigurnije napredovati i da će imati od toga koristi i on i klub, te da će od ljudi iz Poljuda dobiti vjetar u leđa, a dobio je – buru u prsa. Oni su najveći anti-alkemičari na svijetu”, veli Rapaić pa nastavlja… “Alkemičari su vjerovali da se bilo koji metal može pretvoriti u zlato, a oni su u godinu dana pretvorili zlato u željezo. Ajde, recite mi, koga su ti treneri u Hajduku – koji su odlučili da moj Boris nije igrač – trenirali, gdje su igrali, tko ih je doveo u klub i tko ih je proglasio strukom? Kos, tko”, pita se Rapaić. “Napišite, ja Milan Rapaić sam za sve njih u Hajduku struka jer sam se dokazao i kao igrač ali i kao volonter kluba. Hajduku sam donio milijune eura od prodaje igrača, a nisam uzeo ni kune. Ja sam struka za razliku od vas koji radite za plaću, rezultati su vam daleko ispod razine Hajduka. Zapitate li se jeste li vi za Hajduka? Mene zovu predsjednici velikih europskih klubova kad žele kupiti hrvatskog igrača da im kažem svoje mišljenje i ako znam procijeniti te igrače – znam procjeniti i Borisa. Kada sam govorio da je Badelj veliki igrač mnogi su se smijali”, izjavio je Miki za Slobodnu. “Dakle, ja, koji sam nešto u nogometu postigao i o njemu nešto znam, kažem da su u Hajduku svjesno uništili Borisa jer mu nisu dozvolili igrati, da pred narodom pokaže što zna, jer narod se, a to vidite i iz mog igračkog primjera, ne može prevariti. Trebalo ga je skloniti da se ne razmaše, da ga nitko ne vidi, jer od njega nitko nema koristi. A ja Borisa nikad nisam došao ni gledati. Doduše, i da sam htio ne bih imao prilika jer je u zadnjih godinu dana odigrao svega pet-šest utakmica. Nikoga u Hajduku nisam zvao, a nisam ni zivkao novinare da pišu o njemu jer sam vjerovao ljudima u klubu da će oni to odraditi kako treba. A vidite kako su ga odradili”, kazao je Rapaić. “Tko me imalo poznaje, zna da bih ja prvi Borisu rekao da se ostavi nogometa da nisam vidio da je on ekstratalent. Tako da ja nisam reagirao kao otac, kao što govori Kos u svom intervjuu. nego uopće nisam reagirao ili sam reagirao kao očuh puštajući “majstorima” da od genijalca naprave škovacu i to javno obznane”, veli ljutiti Rapaić. Miki je posebno zamjerio što Hajduk nije vodio Borisa na pripreme u Tursku, gdje je on stekao veliku slavu. “Igrao sam u Fenerbahčeu, dolje sam u Turskoj još uvijek “bog” i umjesto da Borisa, ako ni zbog čega a onda zbog imidža kluba, povedu na pripreme u Tursku jer bi tema svih tamošnjih novina bila da sin nasljeđuje oca, oni ga skinu s popisa putnika. A bio je na popisu prvotimaca za Tursku jer je to radom zaslužio, a onda je preko noći nestao. Umjesto da stvore igrača i naprave dobar imidž klubu i izvan Hrvatske oni to ubiju, eutanaziraju”, izjavio je Rapaić. “Toliko o njima i njihovoj brizi o klubu. Što reći o stanju u Hajduku koji je treći, a ljudi koji ga vode, umjesto da se pokunje i zamisle, oni se time ponose i diče”, poentirao je Rapaić. Rapaić je u karijeri igrao za Hajduk u dva navrata, od 1991. do 1996. godine, a igrao je i 2004. godine. Osvojio je tri naslova prvaka.