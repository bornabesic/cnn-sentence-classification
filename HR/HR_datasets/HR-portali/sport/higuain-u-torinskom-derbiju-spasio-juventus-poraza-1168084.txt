U torinskom derbiju Juventus je na svom stadionu bio na pragu prvog prvenstvenog poraza od kolovoza 2015. godine, a onda je u 92. minuti Gonzalo Higuain pogodio za 1-1, rastužio navijače Torina i doveo Juventus na tri boda od obrane naslova.  Torino je vodio od 52. minute pogotkom Ljajića iz slobodnog udarca. Posljednjih pola sata gosti su igrali s igračem manje, jer je Acquah zaradio drugi žuti karton. Brojčanu prednost Juventus je iskoristio u drugoj minuti sučeve nadoknade, kad je Higuain postigao svoj 24. prvenstveni pogodak za "Staru damu". Mario Mandžukić je igrao cijelu utakmicu za Juve.  U subotu je Napoli za dva boda smanjio zaostatak za Juventusom pobjedom 3-1 nad Cagliarijem. Dva pogotka postigao je Mertens, a jedan Insigne. Od 77. minute Marko Rog je igrao za Napoli umjesto Mareka Hamšika. Juventus tri kola prije kraja ima 85 bodova, Napoli je drugi sa 77, a Roma treća sa 75 i utakmicom manje. Iz Serie A ispadaju Palermo i Pescara, a Crotone koji zaostaje četiri boda za Empolijem i pet za Genoom još se nada spasu.  