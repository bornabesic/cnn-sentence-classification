Sto ljudi, sto ćudi. Jedan Dinamo, a sto muka... Tko će igrati protiv Rijeke u finalu Hrvatskog nogometnog kupa? Tko je uopće sposoban i mogu li se desetkovani 'modri' oduprijeti Rijeci? Jedno je sigurno - Ivajlo Petev će i sljedeće sezone voditi Dinamo, ali osvajanjem Kupa nestale bi i one najmanje nedoumice. 'Modra' momčad bi podizanjem Rabuzinova sunca spasila sezonu u kojoj je nakon 11 naslova za redom izgubila prvenstvo. A na tom putu joj neće biti nimalo lako. Rijeka je ove sezone sjajna, momčad je posložena od temelja i bez obzira tko igrao vidi se rukopis Matjaža Keka. Teško je isto reći za Dinamo... Bugarski stručnjak će u finalu Kupa biti bez More, Benkovića, Perića, Fiolića, a zbog svađe neće igrati ni Ante Ćorić. Morat će se dvostruko više potruditi da bi naškodili riječkoj navali. Prije tri dana 'modri' su bili bez čak devetorice igrača, ali je dan uoči finala objavljeno da u Varaždin putuju Antolić, Lešković i Sigali. Niti jedan od njih nije do kraja zaliječen, ali klupski liječnici procijenili su da bi mogli dati dio svojeg doprinosa momčadi. U zadnjoj liniji siguran je jedino Schildenfeld dok bi u veznoj mogao započeti Paulo Machado koji odlazi nakon finala Kupa. Rijeka nema problema s ozljedama. Čak naprotiv. Matjaž Kek ima dvojbe jedino oko toga koga će ugurati u početnih 11. Pogotovo sad kad je njegova momčad šampionska i za nju se trga pola Europe. Jedina bolna točka sezone je poraz u posljednjem kolu upravo protiv Dinama. No, Riječani su tad već bili u drugoj brzini. Većina njih je došla samo odraditi revijalnu utakmicu prilično nemotivirana i mamurna te podići trofej prvaka po isteku regularnih 90 minuta. Današnji susret neće biti ništa slično njihovom zadnjem međusobnom okršaju. Ovog puta postoji ulog, koji posljedično nosi neke druge stvari. Primjerice, Dinamu i početak priprema za novu sezonu ovisi o ishodu kupa. U Europi se uključuje tek 27. srpnja, no u slučaju da pobijedi Rijeku, pripreme će morati započeti ranije jer u tom slučaju tjedan dana prije početka HNL-a igra Superkup. Rijeci bi osvajanje Kupa bilo četvrto u povijesti dok bi Dinamu bilo 15. Zagrebačka momčad je branitelj naslova pošto je trofej osvojila dvije godine zaredom. Dinamo: Zagorac - Matel, Sigali, Schildenfeld, Pivarić - Antolić, Machado - Soudani, Gojak, Olmo - Hodžić Rijeka: Prskalo - Ristovski, Župarić, Elez, Žuta - Maleš, Bradarić -Vešović, Andrijašević, Bezjak - Gavranović