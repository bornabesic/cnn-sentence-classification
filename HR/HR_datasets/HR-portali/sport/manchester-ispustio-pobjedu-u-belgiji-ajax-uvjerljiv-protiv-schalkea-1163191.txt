Nogometaši Ajaxa i Celte Vigo ostvarili su pobjede u prvim susretima četvrtfinala Europske Lige, dok su Anderlecht i Manchester United odigrali 1-1. Ajax je u Amsterdamu slavio protiv Schalkea 2-0, dok je Celta u Vigu bila bolja od Racing Genka 3-2.  "Crveni vragovi" su bili bliži pobjedi u Bruxellesu, međutim Anderlecht je igrao hrabro i uspio je izboriti remi u završnici susreta. Gosti su poveli u 37. minuti golom Henrika Mhitarjana. Odlično je pucao Marcus Rashford, Ruben je obranio, a Armenac pospremio odbijanac u gol. Radost domaćim navijačima donio je Leander Dendoncker u 86. minuti. Anderlecht je bio pobjednik Kupa Uefa 1983. godine, a od tada nije prošao dalje od četvrtfinala, dok ManU lovi jedini europski naslov koji mu još nedostaje. Ajax je odigrao odlično protiv Schalkea pobijedivši 2-0. Samo zahvaljujući raspoloženom gostujućem vrataru Ralfu Fahrmannu Ajax nije i uvjerljivije slavio. Domaćin je poveo u 23. minuti golom Davyja Klaassena iz jedanaesterca kojeg je izborio Amin Younes. Isti je igrač zabio za 2-0 nakon sjajne asistencije Justina Kluiverta, sina bivše legende 'kopljanika', Barcelone, Milana i nizozemske reprezentacije Patricka Kluiverta. Ajax je jedan od četiri kluba koji je osvojio sva tri europska trofeja (Kup/Ligu prvaka, Kup Uefa/Europska liga, Kup pobjednika kupova), međutim europski trofej čeka od 1995. godine, a na plasman u polufinale od 1997. godine. U najefikasnijem susretu večeri Celta je u Vigu pobijedila Racing Genk 3-2. Gosti su poveli u 10. minuti golom Jeana-Paula Boetiusa, no domaćin je do poluvremena okrenuo rezultat golovima Pionea Sista (15), Iaga Aspasa (18) i Johna Guidettija (38). U 67. minuti Thomas Buffel je smanjio na 2-3. Uzvratni susreti su za sedam dana. >>Senzacionalno! Hrvatska je pred povijesnim uspjehom o kakvom nogometne velesile mogu samo sanjati 