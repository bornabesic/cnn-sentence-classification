Dva dana nakon kraja sezone engleski nogometni stručnjak Sam Allardyce (62) napustio je kormilo premierligaša Crystal Palacea najavivši odlazak u mirovinu. Allardyce je stigao na Selhurst Park koncem prošle godine potpisavši ugovor do srpnja 2018. godine. Njegov zadatak bio je sačuvati londonski klub u elitnom društvu i u tome je uspio. Crystal Palace je na koncu osvojio 14. mjesto sa 41 bodom, sedam više od zone ispadanja. Svi u klubu bili su zadovoljni igrom i rezultatima koje je momčad ostvarila i Allardyceova ostavka je šokirala čelnike kluba. - Nije bilo lako donijeti ovu odluku, međutim dobro sam o svemu razmislio. Napuštam Crystal Palace i nemam nikakve ambicije preuzeti neki drugi klub. Iza mene je pet sjajnih mjeseci provedenih na Selhurst Parku. Uživao sam svake minute - kazao je Allardyce. Tijekom karijere je vodio niz klubova, a kratko je bio i izbornik engleske reprezentacije. Za kormilom "Gordog Albiona" zadržao se 67 dana nakon čega je podnio ostavku. Povukao se nakon što su ga novinari Telegrapha ulovili u korupcijskoj aferi. Allardyce je novinarima maskiranima u biznismene s Dalekog istoka pristao davati savjete oko transfera igrača i konzultantsku uslugu htio naplatiti više od pola milijuna eura. Nakon što je otvorena istraga u rujnu prošle godine je podnio ostavku. Vodio je Sunderland, West Ham, Blackburn, Newcastle United, Bolton...