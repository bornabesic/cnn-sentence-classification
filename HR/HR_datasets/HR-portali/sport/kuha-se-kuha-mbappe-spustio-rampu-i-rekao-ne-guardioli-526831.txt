Manchester City planira potrošiti oko 300 milijuna eura ovaj prijelazni rok kako bi stvorio konkurentnu momčad. Pep Guardiola uvjerio je čelnike 'građana' premda se i nije nešto pretjerano dokazao prošle sezone. No, jednog igrača neće dovesti, a njegovo ime je Kylian Mbappe (18). Mladi Francuz odrješito je poručio Cityju da ga ne može kupiti. 18-godišnje otkriće sezone nije sigurno hoće li i sljedeće sezone ostati u Monacu, ali ako će negdje otići onda je to Real Madrid, tvrdi Marca. Realno, tko bi odbio Real. Španjolski medij piše da je Mbappeov san zaigrati na Santiago Bernabeuu i da je toliko snažan da je odbio priliku raditi s Pepom Guardiolom i s Gabrielom Jesusom činiti ubojit napadački dvojac. Druga stvar, napadač Monaca rekao je da mu je Zinedine Zidane idol i da bi rado radio s njim u momčadi. - Zbog Zidanea sam sanjao da ću postati nogometaš. Zbog njega još uvijek sanjam kada gledam njegove videe - rekao je Mbappe pa dodao: - Kao trener je u potpunosti drugačiji. Sjajan je trener koji je brzo došao do rezultata i nastavlja se razvijati. Jedno je sigurno - vlasnik Monaca Dimitrij Ribolovljev unovčit će Mbappea kad-tad. No, ove sezone je već dobio 50 milijuna eura za Bernarda Silvu i nije mu 'pod mus' prodati najboljeg igrača. Mbappe će sam odlučiti kada je vrijeme za odlazak, a kada se to dogodi - 120 milijuna eura trebalo bi odraditi posao.