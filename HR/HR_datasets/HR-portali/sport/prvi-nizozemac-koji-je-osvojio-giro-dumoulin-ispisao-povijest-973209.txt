Foto: Hina NIZOZEMAC Tom Dumoulin (Sunweb) pobjednik je 100. izdanja biciklističke utrke Giro d'Italia koja je završila danas u Milanu, on je nakon 21 etape i 3610 prijeđenih kilometara ostvario 31 sekundi bolje vrijeme od drugog Kolumbijca Naira Quintane (Movistar) i 40 sekundi od trećeg Talijana Vincenza Nibalija (Bahrain), koji je branio naslov osvojen prošle godine. O pobjedniku jubilarnog "Gira" odlučivala je posljednja etapa, 29.3 kilometara dugački kronometar od Monze do milanske katedrale. Uoči tog posljednjeg testa čak četiri vozača bila su unutar minute na vrhu redoslijeda, vodio je Quintana sa 39 sekundi ispred drugog Nibalija, 43 sekunde ispred trećeg Francuza Thibauta Pinota (FDJ) i 53 sekunde ispred četvrtog Dumoulina. No, kako je od sve četvorice kandidata za ukupnu pobjedu najbolji vozač na kronometar upravo Dumoulin, očekivalo se kako će 26-godišnji Nizozemac preskočiti konkurente i odjenuti posljednju "ružičastu" majicu na ovogodišnjoj utrci. To se i dogodilo, Dumoulin je već nakon prvih 10km preskočio Pinota i Nibalija, a na polovici staze je nadoknadio i zaostatak za Quintanom te na kraju ostvario relativno komfornu pobjedu. "Rekao sam svom sportskom direktoru da mi ne govori prolazna vremena sve dok ne bude siguran da sam u dobitnoj poziciji i da više ne moram riskirati u zavojima. On mi je već na polovici staze rekao kako sam nadoknadio sav zaostatak, ja mu nisam vjerovao, mislio sam kako je to prerano. Pokazalo se da je bio u pravu", rekao je Dumoulin na cilju. Dumoulin je tako postao prvi Nizozemac pobjednik "Gira" i prvi Nizozemac koji je osvojio neku trotjednu biciklističku utrku ("Giro", Tour", "Vuelta") nakon Joopa Zoetemelka koji je osvojio "Tour de France" 1980. godine. Pobjednik posljednje etape je Nizozemac Hos van Emden (LottoNL), on je ostvario 15 sekundi bolje vrijeme od drugog Dumoulina odnosno 27 sekundi od trećeg talijanskog prvaka Manuela Quinziata (BMC). Hrvatski vozač Robert Kišerlovski (Katjuša) u posljednjoj je etapi zauzeo 139. mjesto sa 4:41 minuta slabijim vremenom od Van Emdena, te je "Giro" okončao na 31. poziciji sa 1:36:28 sati slabijim vremenom od Dumoulina. REZULTATI, 21. ETAPA: 1.  Jos van Emden (Niz/LottoNL)        33:082.  Tom Dumoulin (Niz/Sunweb)            +15   3.  Manuel Quinziato (Ita/BMC)           +27   4.  Vasil Kirijenka (Bje/Sky)            +31   5.  Joey Rosskopf (SAD/BM)               +35   6.  Jan Barta (Češ/BORA)                 +39   7.  Georg Preidler (Aut/Sunweb)          +51   8.  Bob Jungels (Luk/Quick-Step)         +54   9.  Jan Tratnik (Slo/CCC)                +57   10. Andrey Amador (Kos/Movistar)       +1:02139. ROBERT KIŠERLOVSKI (HRV/Katjuša)  +4:41 KONAČNI REDOSLIJED: 1.  Tom Dumoulin (Niz/Sunweb)        90:34:542.  Nairo Quintana (Kol/Movistar)         +31      3.  Vincenzo Nibali (Ita/Bahrain)         +40      4.  Thibaut Pinot (Fra/FDJ)             +1:17    5.  Ilnur Zakarin (Rus/Katjuša)         +1:56    6.  Domenico Pozzovivo (Ita/AG2R)       +3:11    7.  Bauke Mollema (Niz/Trek)            +3:41    8.  Bob Jungels (Luk/Quick-Step)        +7:04    9.  Adam Yates (VB/Orica)               +8:10    10. Davide Formolo (Ita/Cannondale)    +15:17   31. ROBERT KIŠERLOVSKI (HRV/Katjuša) +1:36:28