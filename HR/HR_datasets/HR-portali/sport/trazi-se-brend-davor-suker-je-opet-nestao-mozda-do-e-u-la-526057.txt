Moje mišljenje je da je cijelo prvenstvo neregularno, ispalio je trener Splita Bruno Akrapović u najavi posljednjega kola. I otvorio još jedno poglavlje kaosa koji vlada u HNS-u ovih dana. A predsjednika - Davor Šuker mu je ime - nema. Ni traga ni glasa. I nije baš da mu je prvi put... Ima jedna pjesma, mogla bi se parafrazirati ovako nekako: “Gospodo draga, on je nestao bez traga, i to cijeloj priči daje čudan ton, navodni svjedoci se kleli da su u Las Vegasu sreli jednog tipa što je bio isti on...” Iako, zapravo je svejedno je li u Londonu, Las Vegasu ili Bangkoku. Važno je da ga nema. Nije prevelika šansa da bi samoprozvani Mr. Brend, sve i da je tu gdje mu je mjesto, smislio neko posebno mudro rješenje za bilo koji od problema koji muči hrvatski nogomet, ali bilo bi lijepo da je tu. Kad je već predsjednik... Ako su glasine točne, ako je Davor doista u nekom svom crveno-crnom svijetu - u kojem se ponekad okrene i na zeleno, što nažalost nema nikakve veze s nogometom - barem je blizu reprezentaciji. Čačić i igrači su u Los Angelesu, na 370 kilometara, pa postoji mogućnost da konačno ugledamo predsjednika. Nismo ga ni vidjeli ni čuli kad se Europsko prvenstvo U-17 igralo u Hrvatskoj. Ma ni na proglašenju pobjednika nije se pojavio! Nije ga bilo ni u Rijeci, na Rujevici, nije smatrao da je potrebno doći i stisnuti ruku ljudima koji su osvojili povijesni prvi naslov prvaka države. Nije se oglašavao predsjednik Šuker ni na temu regularnosti natjecanja u kojem najbolji igrači Osijeka i Lokomotive ne igraju u zadnjem kolu protiv davljenika Splita i Cibalije. O tome je, naime, govorio trener Splita Akrapović... - Ako je važno finale Kupa, onda je i borba za opstanak. Ako se u reprezentaciju ne pozovu igrači Rijeke i Dinama, onda ne bi trebalo pozivati ni ostale. I time dovoditi u pitanje regularnost prvenstva - kazao je. Nelogično je nešto u cijeloj toj priči oko Splita. Izbačen je u treću ligu zbog financijskih razloga iako je i prošle godine bio jednako dužan, ali je licenciju ipak dobio?! Što na sve to kaže predsjednik Šuker, ne znamo... Kaos je nastao i u drugoj ligi. Iz Gorice se bune da Solin nije smio dobiti licenciju za najviši rang. Bili su uvjereni da neće jer nemaju sve uvjete, očistili se od kartona uoči međusobnog okršaja i - zeznuli se. Solin je, naime, licenciju nekako ipak dobio. Komplicirana priča koja ukazuje na manjkavosti sustava koji vodi, ali Šuker šuti... Sve to, među ostalim, ukazuje da nešto tu ozbiljno ne štima. A Šukera za to, eto, nije briga. Važno mu je da je reprezentacija, ako se grupa igrača koji su otputovali na ogled s Meksikom uopće tako može nazvati, u SAD-u i da će odraditi dogovoreni posao. U kojem je lova - ogromna! Navodno će za ogled s Meksikom HNS dobiti tri milijuna dolara... I koga onda briga kako će proći Katić, Šunjić, Miloš i ekipa. Nepojavljivanje na proslavi povijesnog naslova prvaka Rijeke teško je objašnjivo. Ali je i pokazatelj koliko je Šukeru malo stalo do domaće lige. Ona, naime, ne donosi lovu. Iznimno je važno što smo domaćini Eura U-17, to je velika stvar, govorio je Šuker. A onda se - ne pojavi! Barem protokolarno, na proglašenju... Ni traga! Klub je ugašen, momčad prestala igrati, no žalba je usvojena, stečaj odgođen za kolovoz, a Neretva je opet počela igrati! I sad će igrati neodigrane susrete?! Zbog dugova Split nije dobio licenciju ni za prvu ni za drugu ligu, što nije toliko čudno. Međutim, neobično je to što su dugovi isti kao prošle sezone, kad je Split licenciju dobio. U Parku mladeži vjeruju da su žrtve urote...