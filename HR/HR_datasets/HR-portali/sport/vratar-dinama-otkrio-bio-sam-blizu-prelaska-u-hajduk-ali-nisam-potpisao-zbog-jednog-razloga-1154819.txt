Dugo je Dinamo lutao s vratarima, u zadnjih deset godina puno je raznih imena prošlo kroz prvu plavu momčad. Sad su se plavi odlučili za Dominika Livakovića, a kao pričuvu su mu doveli Danijela Zagorca, 30-godišnjaka koji je 21 godinu branio u Splitu. Prvo je polusezonu proveo u Lokomotivi, a onda se zamijenio s Adrianom Šemperom i došao u Maksimir. Iz Drniša kao prognanik – Odličan je golman, a otišao je od nas nezadovoljan svojim učinkom, čovjek nam se ispričavao i govorio kako nije Lokomotivi dao ono što može, svaka mu čast – kazali su nam na Kajzerici. Zagorac je rođeni Drnišanin. – Rođen sam u Drnišu, ali sam se zbog rata kao prognanik preselio u Split s četiri godine. I kao klinac, s osam godina, došao sam u nogometni klub Split i tamo ostao do svoje 29. godine, od četvrte lige pa sve do prve, u kojoj sam debitirao s 24 godine – kazao nam je Zagorac. Poljud je jako blizu Parku mladeži, no Zagorac, iako je bilo govora o tome, nikada nije otišao u Hajduk. – Bilo je više takvih priča, ali bio sam i blizu. Lovre Kalinić trebao je otići u Aston Villu, a ja na njegovo mjesto. No Lovri je transfer propao, a ja nisam želio u Hajduk dok je on tamo, znao sam da bih bio rezerva. No rezerva ste i u Dinamu, jeste li bili toga svjesni kad ste dolazili iz Splita? – Ugovor sa Splitom mi je istjecao i došlo je vrijeme da promijenim sredinu. Hvala Bogu, ukazao se Dinamo i sad sam tu. Znam da sam drugi golman, takav je sad odnos snaga, uostalom Livaković brani odlično, zaslužio je kredite. Iskusan sam i siguran sam da će moj dolazak pomoći i Livakoviću da bude još bolji. Uostalom, ja sam uvijek bio borac i borit ću se za plavu ‘jedinicu’, a to će Livakovića samo tjerati da radi najbolje što može – veli Zagorac. U polufinalu kupa ovaj je Drnišanin dobio priliku braniti za plave, i to baš protiv ‘svog’ Splita. – To mi je treći put da branim protiv Splita, dvaput sam branio za Lokomotivu, a sad prvi put za Dinamo. I mogu reći da je svaki put neobično, ipak sam tamo proveo više od 20 godina. Bit će neobično i kad dođem u Park mladeži u dresu Dinama. Zamjeraju li vam u Splitu zbog odlaska u Maksimir? – Ma ne, nitko mi nije ništa ružno rekao. Rekoh, ugovor mi je istjecao i tražio sam ono što je najbolje za mene. U kupu su se čuvali Cijela ta vaša generacija otišla je. – U kupu su bila možda tri-četiri igrača s kojima sam igrao prije godinu dana, mnogo se toga promijenilo. Vjerojatno i zbog problema u kojima se našao klub. – U teškoj su financijskoj situaciji i žao mi ih je. Ali ovi dečki koji su tamo ‘grizu’, bore se. Pa Split je najugodnije iznenađenje proljeća, osvojio je sedam bodova u tri utakmice i želim im sve najbolje. No protiv vas u kupu baš i nisu izgledali dobro, Dinamo im je opasno napunio mrežu. – To je druga priča koja nas ne smije zavarati pred prvenstveni ogled. Split je na utakmicu kupa došao s mislima na Cibaliju, na utakmicu koja im je bila ključna u borbi za ostanak u ligi. Nadam se da su svi moji suigrači svjesni da nas sad čeka potpuno drukčija utakmica, ovih 6:0 ne smije nas zavarati. Kad pogledate taj susret u Maksimiru, Split je na cijeloj utakmici napravio četiri-pet prekršaja, a odlika te momčadi je čvrsta igra. Uostalom, u prva dva ligaška susreta sa Splitom bilo je 1:0 za Dinamo i to dovoljno govori kako moramo razmišljati o subotnjem susretu – kazao nam je Danijel Zagorac. Da, plavi jednostavno nemaju pravo na kiks žele li dostići Rijeku i njenih šest bodova prednosti... >> Najpoštenija zviždaljka HNL-a: Odlučujući dvoboj Rijeke i Dinama trebao bi suditi stranac 