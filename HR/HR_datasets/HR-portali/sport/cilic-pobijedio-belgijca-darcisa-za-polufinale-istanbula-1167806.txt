Najbolji hrvatski tenisač Marin Čilić plasirao se u polufinale ATP turnira u Istanbulu nakon što je pobijedio Belgijca Stevea Darcisa 6:1, 6:1. Čilić je do pobjede protiv 49. tenisača svijeta stigao za svega 45 minuta ispustivši po jedan gem u svakom setu. U prvom setu poveo je 3:0 uz jedan break, a nakon što je Darcis smanjio na 3:1, Čilić je nanizao još tri gema za laganih 6:1. U drugom setu gledali smo sličnu sliku uz jedan break više. Prvi hrvatski reket je 33-godišnjem Belgijancu oduzeo servis za 1:0, za 4:1 i za 6:1. Bio je to njihov drugi međusobni susret i druga Čilićeva pobjeda nakon što je slavio 2009. u Indian Wellsu. Čilić, koji je postavljen za drugog nositelja, u polufinalu će igrati protiv Argentinca Diega Schwartzman koji je u četvrtfinalu pobijedio Srbina Dušana Lajovića 7:5, 6:2. Čilić do sada nije igrao protiv 24-godišnjeg Argentinca i 46. tenisača svijeta.  Hrvatska tenisačica Ana Konjuh nije se uspjela plasirati u polufinale WTA turnira u Pragu. Konjuh je u nastavku jučer prekinutog meča zbog mraka, izgubila od Latvijke Jelene Ostapenko 6:3, 4:6, 3:6. Meč je prekinut pri rezultatu 6:3, 4:6, 1:1, a nastavak je odigrana danas.  Konjuh je sjajno krenula u drugi dan meča. Već u prvoj igri je načinila break i povela 2:1, a potom obranila svoj servis za vodstvo 3:1. Nažalost, nakon toga više nije osvojila niti jedan gem. Ostapenako je okrenula meč s dva oduzeta servisa i na koncu slavila 6:3. Konjuh je u četvrtak osvojila prvi set iako je gubila sa 2-3, no potom je osvojila četiri gema zaredom oduzevši dva puta servis Ostapenko. Odličnu seriju 19-godišnja Dubrovčanka nastavila je i početkom drugog seta u kojemu je povela sa 2:0, ali tada je zastala što je njezina vršnjakinja iz Latvije iskoristila za povratak u dvoboj. Kod vodstva Ostapenko od 5:4 u drugom setu Konjuh je imala dvije prilike za poravnanje na 5:5 na svom servisu, a nakon što ih nije iskoristila Latvijka je uspjela realizirati svoju prvu set-loptu. U maratonskom drugom gemu trećeg seta Konjuh je spasila "break-loptu" Ostapenko, da bi nakon što je uspjela realizirati svoju četvrtu priliku za 1-1 odlučeno je kako će se susret nastaviti u petak. Ostapenko će nešto kasnije u polufinalu igrati protiv Čehinje Kristyne Pliškove. 