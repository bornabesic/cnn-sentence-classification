Bila je to zanimljiva subota u Skopju. Rukometaši PPD Zagreba očekivano su izgubili od domaćeg Vardara u 10. kolu elitne skupine Lige prvaka (20:25), a važniji od utakmice bio je sastanak Zorana Gobca, dopredsjednika Hrvatskog rukometnog saveza, s Linom Červarom, izbornikom Makedonije i trenerom skopskog Metalurga. Tema - želi li, Lino na klupu Hrvatske...  - Obavili smo razgovor. Mi imamo svoje, a Lino svoje uvjete pa ćemo vidjeti do kraja mjeseca kakva će biti njegova odluka - rekao je Gobac.  Červar ostao iznenađen Da li je bilo kakvih problema u razgovoru? - Ne, ni najmanjih. Jedino se Linom iznenadio kada sam mu rekao s kim smo još u pregovorima, u slučaju da nas odbije - istaknuo je Gobac.  Da li se mogu znati ta imena?  - Naravno. Razgovarali smo sa Španjolcima Valerom Riverom i Juanom Carlosom Pastoreom, te Dancem Ulrikom Wilbekom - rekao je prilično ozbiljno Gobac.  Sva trojica iza sebe imaju sjajnu trenersku karijeru. Rivera je s rukometašima Barcelone bio šest puta pobjednik Kupa prvaka. Sa Španjolskom je osvojio zlato na Svjetskom prvenstvu 2013. godine, a kao izbornik Katra bio je srebrni na SP-u 2015. godine. Ulrik Wilbek je sa ženskom reprezentacijom Danske osvojio europsko, svjetsko i olimpijsko zlato, a s Viborgom je bio pobjednik Lige prvakinja. S rukometašima Danske osvojio je dva naslova prvaka Europe, bio je dvaput drugi na svjetskim prvenstvima. Juan Carlos Pastore je vodeći Španjolsku osvojio zlato na Svjetskom prvenstvu u Tunisu 2005. godine, te broncu na Olimpijskim igrama u Pekingu. U obje utakmice za medalju svladao je Hrvatsku.  Ako na kraju jedan od njih sjedne na klupu Hrvatske dogodit će se prvi put u povijesti da će jedan stranac voditi naše rukometaše. Od 1993. do danas na klupi Hrvatske bili su samo naši treneri - Zdravko Zovko, Velimir Kljaić, Abas Arslanagić, Ilija Puljević, Josip Milković, Lino Červar, Slavko Goluža i Željko Babić.  No, pitanje je da li Hrvatski rukometni savez ima toliko novaca da plati jednog od ova tri vrhunska trenera. Rivera je trenutno izbornik Katra, no nakon neuspjeha na Igrama u Riju i SP-u u Francuskoj gdje je ispao u četvrtfinalu, možda razmišlja o nekom drugom poslu, pa čak i za nešto manju plaću. Juan Carlos Pastor je trenutno trener Pick Szegeda, no vjerojatno se mađarski klub ne bi bunio da ga pusti. Wilbek je u posljednje vrijeme bio direktor Danskog rukometnog saveza. Jasno, sva trojica imaju veliku želju da osvoje još jednu veliku medalju. Ipak, nekako nam se čini da je hrvatski trener na klupi Hrvatske realnija opcija. I bilo bi zaista dobro da se tog posla prihvati Lino Červar.  U Skopju je održan i sastanak jednog dijela Upravnog odbora SEHA Gazprom lige. Naime, postoji problem da će se mora mijenjati mjesto završnog turnira. Naime, već je bilo odlučeno da to bude Brest, no pitanje je hoće li Meškov na izboriti Final four. Meškov za prolaz među četiri mora pobijediti Nexe kod kuće i PPD Zagreb u gostima. No, ni to neće biti dovoljno ako zagrebaši u međuvremenu u gostima svladaju Nexe i Tatran. Zagreb ima novog Luku Kad smo već kod PPD Zagreba, nakon što su izgubili u SEHA Gazprom ligi od Metalurga, ništa bolje nisu prošli ni protiv Vardara u elitnoj skupini Lige prvaka. Bili su jači za Zlatka Horvata koji ipak nije igrao na sto posto jer se u tijeku utakmice požalio na bolove u trbuhu. Odmah na početku Vardar je poveo sa 5:0, na poluvremenu su “plinari” zaostajali šest pogodaka, da bi na kraju završilo s podnošljivih minus pet.  - Jako smo loše otvorili utakmicu. Bili smo potpuno nemoćni s vanjskih pozicija. U drugom poluvremenu uhvatili smo kakav-takav ritam, imali smo dva napada za minus tri, ali ih nismo uspjeli realizirati - istaknuo je Silvio Ivandija, trener PPD Zagreba.  Jedina dobra vijest s ove utakmice što je povratnik Domagoj Pavlović sve bolji, a istaknuo se i debitant Luka Mrakovčić, član kadetske reprezentacije Hrvatske koja je 2013. osvojila svjetsko srebro. Svojim stilom Luka podsjeća na Luku Cindrića.  Raspoloženje u taboru “plinara” malo je podigao i rezultat iz Celja gdje domaćin nije uspio pobijediti Kristianstad (27:28). Stanje na tablici je sad sljedeće: Vardar 14, Kielce 14, Pick Szeged 13, Löwen 13, Meškov 11, Kristianstad 6, Celje 5, PPD Zagreb 4. >>Kobnih sedam minuta: Zagrebaši pretrpjeli osmi poraz u Ligi prvaka 