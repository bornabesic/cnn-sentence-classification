Van der Sar, Frank i Ronald de Boer, Blind, Reiziger, Seedorf, Davids, Rijkaard, Litmanen, Overmars, Kanu, Kluivert... Bila je to fenomenalna momčad Ajaxa koja je 1995. godine pokorila nogometnu Europu. U finalu Lige prvaka kopljanici su tada srušili veliki Milan (1:0) pogotkom 18-godišnjeg Patricka Kluiverta. Trebala je proći 21 godina do novog Ajaxova velikog finala, ovaj put kopljanici će igrati u finalu Europske lige, a protivnik u Stockholmu bit će im Manchester United (20.45, HTV 2). Blind ovaj put na krivoj strani Edwin van der Sar u tom finalu 1995. godine bio je jedan od junaka Ajaxa, a danas je sportski direktor kluba. A na suprotnoj strani večeras u Stockholmu bit će njegov drugi najdraži klub Manchester United, u kojem je ostvario najveće klupske uspjehe, među ostalim, osvojio četiri puta Premiership, jednom Ligu prvaka, klupski SP... – Za Manchester me vežu jako lijepe uspomene. No, u srijedu mi je samo jedna stvar na pameti, a to je da Ajax uzme trofej. Mislim da su nam šanse jako dobre. Svaki drugi dan bih navijao za Manchester, ali ovaj put ne – rekao je Nizozemac, te se osvrnuo na činjenicu da Ajaxa nije bilo u europskom finalu 21 godinu: – Morali smo praktički ponovno izmisliti klub. Mislim da je ovu 21 godinu u Europi bila velika praznina. Apsolutno predugo Ajaxa nije nigdje bilo, ali uvjeren sam da će se to sada promijeniti. Prošla je 21 godina, ali jedna stvar ostala je ista. I u večerašnjem finalu u napadu Ajaxa igrat će 18-godišnji Kluivert. No, ovaj put ne Patrick, već njegov sin Justin. – Naravno da mi prezime stvara određeni pritisak, ali na sreću, nisam tip koji se previše nervira. Tatina karijera bila je odlična, ali ja ga namjeravam nadmašiti – rekao je Justin, te dodao: – S tatom razgovaram nakon svake utakmice, puno me savjetuje. Zanimljivo, Justinu nije tata igrački uzor, već Cristiano Ronaldo, bivši igrač Ajaxova današnjeg suparnika Manchester Uniteda. A za crvene vragove danas će igrati Daley Blind, sin legendarnog Dannyja Blinda koji je 1995. kao kapetan vodio Ajax do pobjede nad Milanom. Puno se toga promijenilo u 21 godinu, no filozofija Ajaxa ostala je potpuno ista, i dalje se uzdaju u mlade igrače ponikle u svojoj školi te one mladiće koje su doveli u klub zahvaljujući sjajnom skautingu. Momčadi Ajaxa, koja bi danas trebala istrčati, prosjek je nepuna 21 godina, a njih čak šestorica nisu se ni rodila u vrijeme tog kultnog finala 1995. – Moja je filozofija da, ako je igrač pravi, godine nisu bitne – poručio je Louis Van Gaal, koji je sjedio na klupi obaju klubova koja će večeras u Stockholmu igrati finale. A današnji dvoboj Ajaxa i Manchester Uniteda bit će sudar dvaju svjetova, sudar rastrošnosti i pametnog ulaganja i stvaranja igrača. Crne vrpce zbog tragedije I dok je Manchester sumanuto trošio u posljednje tri godine (čak 525 milijuna eura!), Ajaxov najveći transfer u zadnje tri godine bio je David Neres, kojeg su Nizozemci u siječnju ove godine São Paulu platili 12 milijuna eura. Vjerovali ili ne, Ajax je na svojih deset najvećih transfera u povijesti, kad se uračuna inflacija, potrošio manje novca nego United na Paula Pogbu ovoga ljeta, a nizozemski velikan od kraja 2. svjetskog rata nije potrošio novca kao Englezi u zadnje tri sezone! Spomenimo i da je jučer United zbog tragedije i terorističkog napada u Manchesteru otkazao službenu press-konferenciju, a na večerašnjoj utakmici nastupit će s crnim vrpcama... U Stockholm je stiglo 15.000 Engleza, te 10.000 Nizozemaca.