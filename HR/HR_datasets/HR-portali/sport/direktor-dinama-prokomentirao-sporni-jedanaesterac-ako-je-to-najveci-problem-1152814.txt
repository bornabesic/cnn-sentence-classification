Dinamo se nakon kontroverzne pobjede protiv Cibalije okreće sutrašnjoj utakmici sa Splitom. Riječ je o prvom polufinalnom susretu Hrvatskog kupa koji se od 16.45 igra na Maksimiru. Modri su konferenciju za medije iskoristili i da objave da je Armin Hodžić potpisao novi ugovor, do 2022. godine. - Armin je već dulje vrijeme s nama, a iako se vi ne slažete da su ove naše proljetne igre nekakva eksplozija, mi mislimo kako je Hodžić eksplodirao na proljeće. On zna koliko nam je stalo do njega, sve nas veseli ovaj ugovor s kojim smo povećali plejadu mladih koji će do daljnjega ostati s nama. Još razgovaramo s nekim mladićima, vjerujemo da će oni biti nositelji Dinama - rekao je direktor Dinama Tomislav Svetina, prenosi Goal. Hodžić je dodao: - Vjerujem da nisam pogriješio, ovdje se osjećam kao kod kuće, sigurno sam bolji i kompletniji igrač nego kada sam došao u Dinamo . Sretan sam što sam dio najbolje momčadi u Hrvatskoj, sada želimo obraniti naslov prvaka. Trener Ivajlo Petev najavio je utakmicu sa Splitom. - Stanje u momčadi? Imamo par bolesnih (Gojak, Fiolić, Sosa, Knežević) i ozlijeđenih, to svi znate. Tek ćemo poslije treninga odlučiti tko će biti među 18. Vjerujemo da će biti dobra utakmica, izboriti pozitivan rezultat i zabiti što više golova. Moramo kontrolirati utakmicu, biti pametni, ali i svjesni da će nam na drugoj strani biti solidna ekipa. Na kraju se Svetina osvrnuo na jedanaesterac u Vinkovcima. - Ako je taj penal ključno pitanje za sve u Hrvatskoj onda smo mi zemlja u kojoj je najugodnije živjeti na svijetu. I apsolutno poželjna destinacija za život - rekao je Svetina i dodao: - Vjerujem da ste gledali i utakmicu Barcelone i Leganésa, vidjeli kakav su Katalonci dobili penal u zadnjoj minuti.