ZAOŠTRILI su se odnosi između dvaju najjačih hrvatskih malonogometnih klubova. Nakon što je predsjednik MNK Tommy Split, Zoran Mamić, nezadovoljan suđenjem najavio moguće istupanje iz 1. HMNL, reagirao je i njihov najveći rival Nacional, koji je pobijedio Split u finalu Kupa. Splićani smatraju da su u toj utakmici oštećeni. Reakciju MNK Nacional prenosimo u cjelosti:  "Potaknuti izjavama od strane vodećih ljudi malonogometnog kluba Split Tommy, MNK Nacional Zagreb odlučio je javno istupiti i zaustaviti neutemeljene medijske priče da je na bilo koji osvojeni trofej MNK Nacionala Zagreb utjecao sudački propust. Prije svega želimo izreći da iznimno cijenimo klub Split Tommy, koji je godinama po kvaliteti rada, uz Nacional Zagreb u vrhu našeg futsala te da smo unatoč sportskom rivalitetu uvijek gajili dobre odnose i međusobno poštovanje na terenu i van njega.  Ipak, posljednje izjave u medijima, da su naše titule – posljednja dva prvenstva i kup osvojene uz pomoć sudaca, su potpuna neistina, koja vrijeđa svakog navijača, igrača, stručni stožer i upravu našega kluba, ali i inteligenciju svakog objektivnog promatrača tih utakmica, zbog čega smo obavezni javno reagirati i demantirati te izrečene neistine". "To je plod kvalitetnog rada, a ne sudačkog navlačenja"  "Split Tommy, kao najtrofejniji hrvatski klub osvojio je 17 naslova kupa i prvenstva Hrvatske i u tim utakmicama je suđenje prema kriterijima gospode iz Split Tommy-ja pogađate bilo bez pogreške, dok su prema riječima vodećih ljudi Split Tommy-ja naši trofeji plod sudačkog navlačenja.  Oštro odbacujemo takve neutemeljene izjave od strane vodećih ljudi Split Tommy-ja te nam je žao, što svoje bitke vode putem medija, a ne na jedinom sportskom borilištu – terenu!  Činjenica je da je prošle godine završnica Kupa Hrvatske odigrana u Zagrebu, u kojem je domaćin bio Nacional Zagreb, a u srcu Zagreba Kup Hrvatske je osvojila bolja momčad – Split Tommy, nakon čega smo Vam mi sportski čestitali i u niti jednom trenutku nismo tražili razloge našeg poraza u sucima te utakmice.  U Vašim medijskim istupima ne pronalazimo nijednom riječ „sudačka pogreška“ te se koristi konstatacija „sudačko navlačenje“ ili „nekorektno suđenje“, što je potpuno izmišljena fraza, u nedostatku argumenata da je Split Tommy na bilo koji način oštećen sudačkim odlukama.  Podsjećamo Vas i na fair play potez završnice, kada je Franco Jelovčić u izglednoj gol situaciji, kontri 4 na 3, zaustavio kontru i izbio loptu van igrališta kako bi se pružila pomoć igraču Split Tommy-ja, unatoč tome što su se igrači Split Tommy-ja više puta, zbog nedostatka snage, bacali po terenu i hvatali zrak u sudačkim prekidima.  Momčad Nacionala Zagreb je više puta ove sezone svoju kvalitetu dokazala na terenu, počevši od Elitne Runde Lige prvaka gdje smo se ravnopravno nadigravali s ponajboljim europskim futsal momčadima pa sve do prvenstva Hrvatske, gdje smo trenutno vodeća momčad sa četiri boda prednosti ispred Split Tommy-ja i zastrašujućom gol razlikom od +104. Sve je to plod kvalitetnog rada i vrhunskih igrača koji svim srcem brane boje svoga kluba, a ne kako Vi kažete plod „sudačkog navlačenja“, što smo prikazali i u sve tri utakmice završnice Kupa Hrvatske u Makarskoj.  Nacional Zagreb je najtrofejniji hrvatski klub u posljednjih deset godina te je svaki naš trofej osvojen na terenu, sportskim, poštenim, borbenim i profesionalnim radom i nadmetanjem, uz puno znoja i odricanja svakog igrača i članova stručnog stožera i uprave, dok za naše poraze i propuste u tim godinama nisu krivi suci.  Na kraju, žalosni smo da umjesto sportske čestitke, jer je u finalu pobijedila bolja momčad, koja je bila bolja u svim segmentima malonogometne igre, Vi umanjujete našu pobjedu i u medije plasirate napade na naš klub, te stvarate svojevrsni pritisak na sudačku organizaciju uoči početka doigravanja prvenstva Hrvatske".