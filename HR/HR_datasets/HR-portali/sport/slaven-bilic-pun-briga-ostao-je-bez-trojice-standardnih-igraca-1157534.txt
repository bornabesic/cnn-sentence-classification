Osim što je ostao bez važnih bodova u subotnjem prvenstvenom porazu od Leicestera (2:3), trener West Hama Slaven Bilić zbog ozljeda je ostao i bez trojice standardnih prvotimaca, objavili su u ponedjeljak britanski mediji. Svakako najveći gubitak je ozljeda Michaila Antonia (26), koji je odigrao svih 90 minuta protiv lisaca, ali kasnije se otkrilo da je zaradio ozljedu koljena zbog koje će pauzirati mjesec dana. Kod Bilića Antonio igra na više pozicija, na desnom braniču, na krilu, te kao napadač. Zbog toga je zaradio poziv u englesku reprezentaciju i očekivalo se da će debitirati u nacionalnom dresu, jer Engleska u srijedu u Dortmundu igra prijateljsku utakmicu protiv Njemačke, a u nedjelju na Wembleyju kvalifikacijsku utakmicu za SP 2018. protiv Litve. Još dvojica igrača West Hama ozlijedila su se u susretu protiv Leicestera, stoper Winston Reid napustio je teren u 18.  minuti, a defenzivni veznjak Pedro Obiang u 67.  Winston Reid je zaradio ozljedu aduktora i bit će izvan terena između četiri i šest tjedana, a Pedro Obiang zbog ozljede gležnja pauzirat će do kraja sezone. West Ham je na 12. mjestu i devet bodova ga dijeli od Hulla, odnosno zone ispadanja, a upravo protiv Hulla gostuju u sljedećem kolu (1. travnja). >>Payet žestoko kritizirao i vrijeđao Bilića, evo što mu je Slaven odgovorio 