KOLUMBIJAC James Rodrigez oprostio se od bijelog dresa na utakmici protiv Seville, iako njegov odlazak u Manchester United još uvijek nije stopostotan. Jamesovim odlaskom oslobađa se dres s brojem deset te će ga obući netko iz Realove svlačionice.  Svojim dolaskom u Dinamo 2006. Luka je odabrao dres s brojem 10, a nakon poziva u reprezentaciju dvije godine kasnije 'desetka' je također bila njegova. Kasnije, kada je napravio prvi veliki ugovor s Tottenhamom, taj je broj bio zauzet, a u Realu nije imao baš velikog izbora te sada igra s brojem 19 na leđima.  "Broj 19 nisam izabrao zbog nekog posebnog razloga. Jednostavno, nije ostalo previše brojeva," izjavio je Luka nakon predstavljanja dresa u Realu 2012. godine. Za Luku se od tada puno stvari promijenilo, i u Realu i u reprezentaciji. "Kraljevi" nisu požalili zbog njegovog transfera, preuzeo je kapetansku traku za reprezentaciju i glasi za jednog od najboljih veznjaka na svijetu. Bila bi šteta ne vidjeti ga ponovno u 'desetki', s obzirom na status i simboliku koju uživa u svijetu nogometa. Ako Luka dovoljno zagrize, nastavit će niz Realovih legendi koje su s brojem deset postigle vrhunac karijere: Puskas, Figo, Di Stefan, Prosinečki, Laudrup i Seedorf. Međutim, postoji mogućnost da Real ovu desetku čuva za najveću Monacovu zvijezdu, Kyliana Mbappéa. Prema neslužbenim informacijama, Monacov igrač trebao bi sletjeti u Madrid ovo ljeto.