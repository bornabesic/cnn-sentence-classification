Hrvatski izbornik Ante Čačić popis za prijateljsku utakmicu s Meksikom u SAD-u objavit će ovoga tjedna, a dva imena se već znaju. Osijek je na Twitteru objavio da su poziv dobili Borna Barišić i Mile Škorić. Utakmica se igra 27. svibnja u Los Angelesu, a istog je datuma i posljednje kolo HNL-a. Osijek se s Hajdukom bori za treće mjesto, a u posljednjem kolu protiv Splita očito će biti bez Barišića i Škorića. - Ne iznenađuje me želja igrača za tim putovanjem jer se radi o povijesnom susretu, prvom na tlu Sjeverne Amerike što će sigurno razveseliti brojne navijače Hrvatske u tom dijelu svijeta. Jasno je da je u zgusnutom kalendaru nemoguće pronaći termin za susret izvan Europe i s ovakvim protivnikom, ali siguran sam da ćemo otići u Los Angeles s respektabilnom reprezentacijom -  rekao je nedavno izbornik Čačić.