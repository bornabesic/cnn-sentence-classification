Foto: Hina CEDEVITA je svladala Cibonu s uvjerljivih 79-54 (16-16, 23-10, 13-14, 27-14) u četvrtoj utakmici finalne serije za prvaka Hrvatske te izjednačila rezultat na 2-2 pa će o naslovu odlučivati peti dvoboj, koji je na rasporedu u četvrtak, 1. lipnja (20 sati), u KC Dražen Petrović.  Cibona je u nedjelju mogla po 19. put postati prvakom Hrvatske, a prvi put nakon 2013. godine. Od tada je započelo razdoblje Cedevitine apsolutne vladavine, kad su u pitanju domaći trofeji, koja može biti nastavljena nakon što je momčad Veljka Mršića odigrala najbolju, ujedno i najsrčaniju utakmicu u ovoj finalnoj seriji. Cibona je uspjela držati korak s Cedevitom samo u prvoj četvrtini. No, na gotovo identičan način kako je Cibona svladala Cedevitu u trećoj utakmici, tako su aktualni trostruki državni prvaci odgovorili u četvrtoj. Cibona je u Domu sportova ostala bez vanjskoj šuta, pogodivši u prvom poluvremenu svega dvije trice iz 12 pokušaja.   Cedevita je odličnom obranom zatvarala prostor za Cibonine prodore, a i njihova zona je bila pokretljivija nego što je to bio slučaj u dosadašnja tri dvoboja serije. Cedevita je na poluvremenu imala 13 koševa prednosti, a u posljednjih 10 minuta ušla je sa +12 (52-40). U prve dvije minute posljednje četvrtine Cibona je serijom 5-0 zaprijetila mogućim preokretom, ali je Cedevita novom serijom 13-0 od 34. do 37. minute otišla na nedostižnih +21 (70-49). Domaća momčad je nadigrala Cibonu u svim segmentima i imala je više raspoloženih igrača. Džanan Musa je sa 16 poena bio najbolji strijelac utakmice. Miro Bilan je uz 12 koševa imao i 12 skokova. Marko Tomas je završio sa 12 koševa, sedam skokova i tri asistencije. Boatright je postigao 11 koševa, Begić i Krušlin po 10. Cibona je imala samo dvojicu sa dvoznamenkastim učinkom, Domagoja Bošnjaka sa 14 koševa i Luku Žorića sa 13. Odluka o prvaku Hrvatske posljednji put je u petoj utakmici pala 2010. godine, kad je Cibona uspjela preokrenuti zaostatak od 0-2 u seriji protiv Zadra te pred svojim navijačima u petom dvoboju doći do svog 16. naslova.