Trener Ivajlo Petev čestito je igračima nakon pobjede Dinama protiv Intera u Zaprešić (3:0).  - Mislim da smo odigrali dobru utakmicu, imali puno prilika i zabili tri gola. Čestitam igračima, ovo je bila zaslužena pobjeda. Moram biti zadovoljan pristupom, željom i htijenjem svojih igrača, to je naš put, tako trebamo dalje - rekao je Petev i dodao: - Imamo problema na lijevom boku, evo sada je Soldo dobio priliku i iskoristio ju. Treći žuti karton Soudanija? Ne, mi ne razmišljamo tako, ne planiramo takve stvari. Taj se karton dogodio u žaru borbe. Trener domaćina, Samir Toplak, složio se kako je Dinamo zasluženo slavio. - U ovom trenutku je moja momčad ispod nivoa da bi parirala modrima. Primili smo tragikomične golove, pa igrač nam se sam ušetao u gol. Daleko smo od prave forme, problem su naše glave. Preuzimam odgovornost za zimski prijelazni rok, očito smo jako pogriješili. Mislio sam da neki igrači mogu, ali sve je jasnije kako nam ipak ne mogu pomoći - rekao je Toplak. Strijelac prvog pogotka, Armin Hodžić, bio je sretan zbog gola i pobjede. - Želimo nastaviti ovaj niz i dat ćemo sve od sebe da tako i bude. Dani Olmo pogodio je gredu u šestoj minuti. - Svi smo sretni zbog bodova i odigrali smo dobru utakmicu. Uz pobjedu sačuvali smo svoj gol i mislim da trebamo biti zadovoljni. Sretan sam zbog minutaže koju imam, radim puno na treninzima i trudim se i naravno da sam sretan zbog prilike da igram u prvoj momčadi. Nije mi danas išlo, pogodio sam vratnicu, ali vjerujem da ću nekada proslaviti i gol - kaže Olmo. A kapetan Domagoj Antolić naglasio je kako su plavi bili koncentrirani u Zaprešiću. - Pripremili smo se za tešku utakmicu, tako smo krenuli od početka i bili maksimalno koncentrirani. Ušli smo u susret kao da je derbi i to nam se isplatilo. Igrali smo visoki presing, nismo dali Interu da razvije igru i dolazili smo lako do šansi. Sretan sam zbog svog gola i asistencije, ali najviše zbog pobjede. Mislim da smo svi bili u jednom teškom periodu, ali to je iza nas. Imamo dvije dobre utakmice iza sebe i nadam se da ćemo nastaviti ovako - zaključio je Antolić. Tijek utakmice pogledajte ovdje. 