U 22. kolu Prve HNL Split je izborio drugu prvenstvenu pobjedu sezone, u Koprivnici su pobijedili Slaven Belupo sa 1:0. Zanimljivo, crveni su i jedinu pobjedu do sada upisali protiv farmaceuta, bilo je to u dvoboju 13. kola još u listopadu 2016. godine. Slaven je ovaj put bio puno bolja momčad (udarci 21-3), dok su Splićani iz jedine prave akcije došli do pobjede, sjajn pogodak zabio je Ivan Tomičić. Domaća je momčad zakazala u realizaciji. Slaven nije realizirao čak dva jedanaesterca; udarac Stevanovića obranio je Kukić, a Heberov pokušao otišao je preko grede... Slaven je zaprijetio u  3. minuti; nakon kornera s lijeve strane Burić je zamalo ugurao loptu u mrežu, ali ju je sa same gol-linije izbio Jakić. Osam minuta kasnije stigao je potez utakmice, vrlo lako i  cijeloga kola. Split je poveo sa 1:0, a junak je bio Ivan Tomičić. Domaća je obrana nakon ubačaja s desne strane odbila loptu, a na nju je natrčao Tomičić i sa 17 metara pravim je projektilom zakucao loptu u mrežu. Farmaceuti su nakon primljenog gola dodatno pojačali ritam, još jače pritisnuli Splićane pred svoja vrata. Dalibor Stevanović je u 26. minuti opasno potegao iz daljine, ali splitski vratar Kukić bio je spreman. Baš kao i u 39. minuti kada je sam na njega s lijeve strane izašao Heber. Ipak, Split je u prvom dijelu uspio sačuvati svoja vrata, bez obzira i na ranu ozljedu (zamjenu) strijelca Tomičića... I drugim su dijelom dominirali nogometaši Slaven Belupa. Željko Kopić prilično je brzo obavio sve tri zamjene, mladi je stručnjak od početka nastavka osnažio napadačku liniju. Split se potpuno posvetio obrambenim zadacima, pa tek iz ponekog kontranapada prešli na domaću polovicu. Josip Tadić je unio mnogo živosti svojim ulaskom u igru, u 65. minuti se sam izborio za udarac, ali je obrana Splita blokirala njegov pokušaj... Sudac Marko Matoc pokazao je na bijelu točku u 71. minuti nakon dvoboja Maglice i Melnjaka. Gostujući je branič rukama zaustavio prodornog Melnjaka, pa je domaća momčad dobila veliku prigodu za izjednačenje. Kazneni udarac izveo je Stevanović, ali je splitski vratar Kukić sjajnom reakcijom obranio udarac slovenskog veznjaka. Slaven Belupo je i dalje napadao, Musa se u 86. minuti priključio svojim napadačima i pucao glavom, ali ravno u izvrsnog Kukića. No, u samoj završnici Slaven je zasluženo stigao i do drugog jedanaesterca. Kukić je sada nepropisno zaustavio Tadića, a Matoc opet opravdano pokazao na 11 metara. Loptu je sada na bijelu točku namjestio Heber, ali je pucao visoko iznad grede. 