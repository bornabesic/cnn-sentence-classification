Hrvatska teniska vrsta povela je u finalu Davis cupa u Zagrebu protiv Argentine s 1:0 nakon što je najbolji hrvatski igrač Marin Čilić slavio protiv Federica Delbonisa s  6:3, 7:5, 3:6, 1:6, 6:2 nakon tri sata i 35 minuta igre.  Hrvatska je napravila prvi korak ka osvajanju svog drugog Davis cup trofeja jer je Čilić u prepunoj zagrebačkoj Areni u pet setova nadigrao Delbonisa, koji se nakon zaostatka 0:2 u setovima vratio u meč i izjednačio, no presudila je Čilićeva kvaliteta u petom setu. - Prva dva seta sam servirao fenomenalno, nisam imao problema. Imao sam dvije break-lopte kod 3:3 u trećem, nisam to iskoristio i on je počeo igrati sve bolje. Osjećao sam da se tu lomi meč i za to sam pozvao publiku u pomoć - rekao je Čilić za HRT.  Prije petog seta je otišao u svlačionicu i savjetovao se s izbornikom Željkom Krajanom. - Dao mi je par savjeta, pokušao sam svaki poen odigrati maksimalno jer znamo koliko znači ova pobjeda. U petom setu sam pokušao mentalno ostati na razini i uspjelo mi je. Izvukao sam najbolje iz sebe - rekao je Čilić pa pohvalio navijače. - Publika je bila vrhunska, hvala svima. Znam da nije lako sjediti tri i pol sata. No, ovo je finale i svi moramo dati sve od sebe. Čilić je dobio prvi set zahvaljujući "breaku" za 3:1 i sjajnom prvom servisu, a Marin je odličnu igru i nedodirljivost pri servisu zadržao i u drugom setu nakon što je kod 5:5 oduzeo servis Argentincu. U trećem setu Delbonis je došao do svojih prvih lopti za obrat u meču i poveo je s 2:0, da bi Čilić odmah vratio svoj izgubljeni servis. Kod 3:3 Marin nije iskoristio dvije break-lopte, a Argentinac je u narednom gemu  uspio i po drugi puta oduzeti Čilićev servis za vodstvo od 5:3, kojeg je na svoj servis pretvorio u dobitak seta.  Taj dobiveni set je jako motivirao Delbonisa koji je u četvrtom setu  potpuno "razbio" neprepoznatljivog Marina s 6-1, oduzevši mu servis čak triput.  Nakon što je izgubio 10 od zadnjih 11 gemova, Čilić je odlučujući set počeo "breakom", ponovno je zaigrao i servirao na vrhunskom nivou kao u prva dva seta, da bi kod 4:2 još jednom napravio "break" i konačno slomio Delbonisov otpor. Čilić je u ovom meču imao 17 aseva, a od 16 "break lopti" iskoristio je pet, imao je jednu neprisiljenu pogrešku manje (59) od Delbonisa, dok su obojica imala po 29 winnera.  Bio je ovo treći međusobni dvoboj Čilića i Delbonisa te treća pobjeda hrvatskog igrača.   U drugom dvoboju u petak igraju Ivo Karlović i Juan Manuel del Potro.  Hrvatska je osvojila Davis Cup 2005. godine u svom jedinom dosadašnjem nastupu u finalu, dok je Argentina dosada četiri puta igrala u finalu (1981, 2006, 2008 i 2011) i sva je četiri puta gubila.