Amerikanka Abigail Spears i Kolumbijac Juan Sebastian Cabal u nedjelju su postali novim pobjednicima Australian Opena u mješovitim parovima nakon što su u finalu odigranom u Rod Laver Areni u Melbourneu za 63 minute pobijedili indijsko-hrvatski par Sania Mirza - Ivan Dodig sa 6:2, 6:3. Mirza i Dodig nisu dobro otvorili dvoboj. S dva 'breaka' američko-kolumbijski mješoviti par poveo je 4:0 i za samo 26 minuta osvojio prvi set sa 6:2. U drugom setu indijsko-hrvatska kombinacija uzvraća 'breakom' za 2:0, nakon dvije spašene 'break-lopte' na Dodigov servis u prvom gemu. Nažalost, pri vodstvu 4:2 Mirza je izgubila servis, a dva gema poslije to je ponovio i Ivan Dodig napravivši tri dvostruke pogreške u toj igri. Juan Sebastian Cabal nije propustio priliku na svom početnom udarcu pa su nakon 63 minute finala Amerikanka i Kolumbijac stigli do prvog Grand Slam naslova u karijeri za koji su zaradili 150.500 australskih dolara, a Mirza i Dodig će podijeliti 75.500. Nažalost, 30-godišnja Indijka i 32-godišnji hrvatski reprezentativac izgubili su i svoje drugo finale, nakon što su ih u Parizu prošle godine u meču za naslov na Roland Garrosu pobijedili Švicarka Martina Hingis i Indijac Leander Paes. Dodig je ostao na jednom Grand Slam naslovu osvojenom u muškim parovima 2015. s Brazilcem Marcelom Melom, a Sania Mirza je ostala na šest naslova, tri osvojena u ženskim parovima i tri u mješovitim. Ivan Dodig je pokušao postati treći hrvatski tenisač s Grand Slam naslovom u mješovitim parovima. Dragutin Mitić je s Francuskinjom Simone Mathieu osvojio Roaland Garros 1938. godine, a Splićanin Mate Pavić je trijumfirao na prošlogodišnjem US Openu u paru s Njemicom Laurom Siegmund.