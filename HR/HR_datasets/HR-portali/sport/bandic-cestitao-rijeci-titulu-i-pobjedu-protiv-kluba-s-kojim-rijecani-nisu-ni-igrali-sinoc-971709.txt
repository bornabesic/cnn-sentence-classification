Foto: Goran Stanzl/Pixsell DINAMO je tron prepustio Rijeci, ali Milan Bandić svoj ne planira prepustiti. Nakon što je osvojio najviše glasova u prvom krugu izbora za zagrebačkog gradonačelnika i nakon što je njegov Dinamo ostao bez naslova prvaka, čestitao je Riječanima. Međutim, dogodio mu se gaf. Naime, kao da je čestitku Riječanima pisao četiri dana ranije, odnosno zamijenio je imena klubova protiv kojih je Rijeka lovila povijesni uspjeh.  Sinoć je čestitao pobjedu nad Slaven Belupom (2:0), a Rijeka je ustvari igrala i slavila protiv Cibalije (4:0).  "Svim nogometašima HNK Rijeka, upravi na čelu s Damirom Miškovićem, stručnom stožeru na čelu s trenerom Matjažem Kekom i svim navijačima Rijeke, u ime grada Zagreba i svoje, kao gradonačelnik grada Zagreba  i kao predsjednik GNK Dinamo upućujem  najiskrenije čestitke na uvjerljivoj pobjedi nad Slaven Belupom i velikom, povijesnom uspjehu vašega kluba, koji je  u cijeloj sezoni  suvereno krojio put do osvajanja prvenstva Hrvatske – po  prvi puta u svojoj povijesti.  Znam da Rijeka slavi i slavi s pravom, jer iza uspjeha veliki je rad, veliki trud, onaj nogometni organizacijski, i sjajno zajedništvo kluba i navijača Rijeke. Pred vama je jedna važna europska sezona u kojoj ćete braniti boje Hrvatske, Želim vam puno sreće i uspjeha  i na europskoj sceni. Sretno! Gradonačelnik grada Zagreba	Milan Bandić"