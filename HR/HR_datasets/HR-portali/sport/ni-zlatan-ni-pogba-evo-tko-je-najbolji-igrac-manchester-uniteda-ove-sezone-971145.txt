MANCHESTER UNITED već se četiri godine pokušava oporaviti od odlaska Alexa Fergusona koji je Crvene vragove napustio kao jednu od Top 3 momčadi Premiershipa, a od tada polako klizi iz elitnog društva. Uoči ove sezone doveden je trener za trofeje Jose Mourinho, srušili su svjetski rekord kupovinom Paula Pogbe i besplatno doveli jednog od najboljih napadača današnjice Zlatana Ibrahimovića. No United je ipak završio sezonu lošije plasiran nego prije godinu dana. Kakvu-takvu utjehu pronašli su u domaćem kupu i Europskoj ligi u kojoj ih još čeka finale, za trofej i plasman u Ligu prvaka. Prvo ime Mourinhove momčadi bio je upravo Ibrahimović koji je doveden bez odštete, a zabio je 28 golova u 46 nastupa ove sezone. Odličnu sezonu odradio je i vratar De Gea, a povremeno su zabljesnuli i Rashford, Martial, Juan Mata i Mkhitaryan. Najzvučnije i najskuplje pojačanje je i najviše razočaralo navijače i stručnjake, Pogba je u 51 nastupu skupio 7 golova i 5 asistencija, a nekadašnji miljenik navijača Wayne Rooney nije bio ni sjena igrača kojeg se nekad bojao cijeli Premiership. Zato je pomalo iznenađujuće najboljim igračem Manchester Uniteda ove sezone proglašen Ander Herrera. Taj 27-godišnji španjolski veznjak dobio je najviše glasova navijača i prekinuo niz svog sunarodnjaka De Gee koji je nagradu osvajao posljednje tri godine. Herrera je iza sebe ostavio Antonija Valenciju na drugom i Zlatana na trećem mjestu. Valenciju su suigrači proglasili najboljim igračem sezone. "Za mene je ova nagrada posebna, kad vidite imena koja su je osvajala jasno vam je zašto je tako važna. Lijepo je i što sam zaustavio rekord De Gee i što trofej ipak ostaje u Španjolskoj", rekao je Herrera koji je u Manchester stigao 2014. iz Athletic Bilbaa za više od 30 milijuna eura. Herrera je i statistički u samom vrhu među najboljim veznim igračima lige po gotovo svim parametrima, navijači ga vole zbog srčanog pristupa i činjenice da ih na utakmicama redovito podiže sa sjedalica i traži podršku s tribina, a posebno je simpatičan fanovima jer za razliku od ostalih zvijezda ne mari za frizuru, izbjegava "šminkanje" i promovira se samo na terenu. Herrera je upisao 49 nastupa u svim natjecanjima, postigao je samo jedan gol u Premiershipu i jedan u Liga kupu, a dodao je i 11 asistencija.