PREMDA se nagađalo kako bi se Antoine Griezmann ovoga ljeta mogao preseliti u Manchester United, francuski napadač izjavio je da ne namjerava napustiti Atletico Madrid.  "Napuštam Atletico jedino ako stigne ponuda iz redova New York Knicksa," kazao je 26-godišnji Francuz sa smiješkom.  Griezmann je veliki fan NBA lige i navijač Knicksa.  "Cristiano Ronaldo je LeBron James, a Lionel Messi je Steph Curry. No ja bi želio igrati s Derrickom Roseom", dodao je.  Posljednjih dana nagađalo se kako bi se Griezmann mogao preseliti u Manchester United za 100 milijuna eura. Crveni vragovi nudili su mu čak 350.000 eura tjedno. Spominjao se i prelazak u PSG.  "Ugodno mi je u Atleticu i ovdje sam sretan. Zadovoljan sam privatnim i profesionalnim životom u Madridu. Volim suigrače i trenera Diega Simeonea i nemam razloga napuštati klub", poručio je.  Griezmann je ove sezone u 50 nastupa zabio 25 golova, a otkako je 2014. stigao iz Real Sociedada, u dresu Los Colchonerosa zabio je 82 gola u 157 nastupa.