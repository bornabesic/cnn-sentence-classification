 Hrvatski košarkaš Dario Šarić je za 24 minute u igri ubacio 14 koševa uz osam skokova i četiri asistencije u domaćem porazu njegove Philadelphije od Milwaukeeja 82-90, a ovom su pobjedom Bucksi osigurali mjesto u doigravanju. Dodajmo kako je Šarić proslavio 23. rođendan, a osim što su mu čestitali pjesmom, navijači su mu pripremili i posebne darove. - Čuo sam da su pripremili majice, da su mu napravili posebnu tortu - rekao je Darijev otac Predrag za 24sata.    A ni ostali klubovi u kojima igraju hrvatski košarkaši nisu imali uspješnu večer pred svojim navijačima. Washington je doživio poraz od Miamija 103-106, a Bojan Bogdanović je za 24 minute na parketu postigao devet koševa uz po jedan skok i asistenciju. Wizardsi su izgubili korak s Torontom u borbi za treće mjesto na Istoku, a Heat (39-41) je ostao u igri za preostala dva mjesta u doigravanju, za koja se bore s Chicagom (39-41) i Indianom (40-40) koja je slavila u Orlandu sa 127-112. Mario Hezonja je za Magic odigrao 16 minuta te postigao devet koševa uz jedan skok i asistenciju, dok je Damjan Rudež za jednu minutu uspio ubilježiti jednu asistenciju. NBA rezultati Philadelphia - Milwaukee    82-90 Washington - Miami         103-106 Orlando - Indiana          112-127 Golden State - New Orleans 123-101 San Antonio - LA Clippers   87-98 Portland - Utah            101-86 Charlotte - Boston         114-121 Brooklyn - Chicago         107-106 