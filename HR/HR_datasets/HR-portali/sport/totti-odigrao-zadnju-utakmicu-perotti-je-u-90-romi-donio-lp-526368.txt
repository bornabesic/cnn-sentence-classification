Francesco Totti završio je nogometnu karijeru, no ostat će mu sladak okus oproštajne utakmice. Roma je, naime, u posljednjoj prvenstvenoj utakmici sezone svladala Genou 3-2 na Olimpicu i tako izborila izravan plasman u Ligu prvaka sljedeće sezone. Treće mjesto s bodom manje od "vučice" osvojio je Napoli koji je svladao Sampdoriju na gostovanju 4-2 i potvrdio kvalifikacije za elitno nogometno klupsko natjecanje. Momčad Ivana Jurića povela je u Rimu već u trećoj minuti preko Pietra Pellegrija, a u desetoj je poravnao Edin Džeko 29. golom u Serie A ove sezone, kojim je potvrdio naslov najboljeg strijelca lige. Totti je utakmicu započeo na klupi, a Luciano Spalletti uveo ga je u igru u 54. minuti umjesto Mohameda Salaha. Deseci tisuća navijača Rome skandirali su svom kapetanu, a fešta je postala još veća kad je Daniele De Rossi u 74. minuti zabio za preokret. Ipak, veliki prostor u obrani domaćina kaznio je Danko Lazović u 79. minuti i gotovo upropastio veliko slavlje na Olimpicu. Spasio ga je Diego Perotti golom za 3-2 i pobjedu Rome u 90. minuti. Napolijev trijumf protiv Sampdorije u Genovi tako je ispala samo Pirova pobjeda. Mertens, Insigne, Hamšík i Callejón bili su strijelci za goste, dok su Quagliarella i Álvarez bili strijelci za domaćine. Marko Rog u igru je za Napoli ušao u 67. minuti, a Ivan Strinić ostao je neiskorištena rezerva. U prvoj nedjeljnoj utakmici bez rezultatskog značaja Cagliari je kod kuće svladao Milan 2-1, a Mario Pašalić nije ulazio u igru za "rossonere".