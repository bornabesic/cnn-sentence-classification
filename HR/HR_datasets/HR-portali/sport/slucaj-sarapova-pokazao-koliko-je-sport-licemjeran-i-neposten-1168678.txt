Po uskliku Kanađanke Eugene Bouchard nakon pobjede protiv Marije Šarapove u Madridu pomislili biste da je to bila pobjeda u finalu nekog Grand Slama, a ne u 2. kolu Mastersa 1000. No bila je to sve samo ne obična pobjeda. Bila je to pobjeda protiv nepravde, protiv varanja, protiv licemjerja... Ovo je pobjeda za sve – Šarapova je varalica kojoj više nije mjesto u tenisu. Trebali su je izbaciti iz našeg sporta doživotno, a ne davati joj pozivnice za turnire. Pa kakva je to poruka djeci? Varajte, a mi vas čekamo raširenih ruku?! – izjavila je Bouchard prije dva tjedna, a onda ubrzo dočekala i meč protiv omražene suparnice. I vidjelo se u svakom poenu prekjučerašnjeg meča koliko je željela pobjedu protiv Ruskinje koja se vratila na terene poslije 15-mjesečne suspenzije zbog korištenja nedopuštenog meldonija. – Uoči meča prišle su mi igračice s kojima se inače ne družim privatno. Dobila sam i hrpu poruka iz svijeta tenisa, svi su navijali za mene. Htjela sam dobiti, zbog sebe, ali i zbog svih njih. Mnoge cure na Touru misle isto što i ja, ali boje se reći išta protiv moćne Šarapove – rekla je Kanađanka poslije pobjede 7:5, 2:6, 6:4. Bouchard i Šarapova ipak su se pozdravile na kraju meča, ali izgledalo je kao da ih je netko natjerao na to. Bio je to pozdrav reda radi. – Što mi je rekla? Da sam dobro odigrala. I ona je dobro odigrala u svom povratku, ako to tako možemo nazvati – cinično je dodala je Bouchard. A gubitnica Šarapova je poručila: – Izgubila sam, svejedno od koga i u kojem kolu, prvom ili u finalu Grand Slama, pa ne mogu biti sretna. Razočarana sam, ali ne odustajem. Zbog svega ovog bit ću još bolja i osvajati Grand Slamove. A kako sada stvari stoje, Šarapova će dobiti pozivnice za sljedeća dva Grand Slama, Roland Garros i Wimbledon. Profit važniji od ugleda Izazvat će to nova negodovanja njezinih kolegica, no tko ih što pita. Šarapova je brend, donosi novac i šefovi turnira zato je žele. Nije ih briga što je Šarapova devet godina trošila meldonij ne samo zbog zdravstvenih problema nego i zbog toga što je znala da joj poboljšava fizičke performanse, a nije ih briga što je nastavila uzimati taj lijek i nakon što se on našao na listi zabranjenih. Neki se nadaju da će barem časni Wimbledon odoljeti pritiscima i uskratiti Šarapovoj pozivnicu za glavni turnir, no za to su šanse minimalne, gotovo nikakve. Razlog je Evian, proizvođač vode koji je drugi glavni sponzor Wimbledona i pokriva 21 posto budžeta turnira. A taj isti Evian jedan je od tri najveća sponzora Marije Šarapove. Ista situacija dogodila se i na turniru u Stuttgartu, na kojem je Ruskinja imala povratnički meč poslije 15 mjeseci pauze, a glavni sponzor turnira bio je Porsche, čije je zaštitno lice baš lijepa Ruskinja. Kada je u veljači prošle godine otkriveno da je Šarapova uhvaćena u korištenju dopinga, većina njezinih sponzora izjavljivala je da će ugovore staviti u mirovanje, da ne žele da im Ruskinja ruši imidž. No tresla se brda, rodio se miš, jer nitko od sponzora suradnju na kraju prekinuo nije. Znate li koliko je Šarapova dobila od Nikea u tih 15 mjeseci suspenzije? Čak 14 milijuna dolara! Za curu koja je pokušavala varati uopće nije loše. Dobila je i 3 milijuna dolara od Tag Heuera, po dva milijuna od Avona, Eviana i Porschea... Po izbijanju afere Forbes je procijenio da će zbog meldonija Šarapova izgubiti 100 milijuna dolara. No pogriješili su barem deseterostruko jer Ruskinja je u ovih 15 mjeseci izgubila maksimalno 5-10 milijuna dolara, koje je mogla dobiti kroz turnirske zarade i bonuse od sponzora koji su vezani za to. Prekjučerašnja pobjeda Bouchard neće ništa promijeniti, ali barem je na jedan dan pobijedila varalicu, nepravdu, licemjerje u sportu. I zato je onaj njezin gromoglasni usklik nakon pobjede itekako bio razumljiv. 