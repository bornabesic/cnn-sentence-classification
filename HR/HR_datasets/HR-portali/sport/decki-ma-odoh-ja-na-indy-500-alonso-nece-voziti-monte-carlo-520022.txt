Španjolac Fernando Alonso, dvostruki svjetski prvak Formule 1, neće se natjecati na Velikoj nagradi Monaca 28. svibnja kako bi mogao sudjelovati u utrci 500 milja Indianapolisa, objavio je McLaren. - McLaren će 28. svibnja imati jedno vozilo na utrci 500 milja Indianapolisa, s motorom Honda, kojeg će voziti Fernando Alonso, naš vozač u Formuli 1 - objavila je momčad u priopćenju. Dodali su kako će uskoro objaviti Alonsovu zamjenu za Monaco. - Jedna od mojih ambicija je da osvojim trostruku krunu, da pobjedim u tri najprestižnije utrke u automobilizmu (VN Monaca, 500 milja Indianapolisa i 24 sata Mansa), a to je do sada uspjelo samo Grahamu Hillu - izjavio je Alonso koji je u Monacu slavio 2006. i 2007. - To je izazov, ali ja sam spreman. Ne znam kada ću se utrkivati u Mansu, ali namjeravam jednog dana. Imam samo 35 godina i imam dosta vremena ispred sebe - dodao je Alonso. 