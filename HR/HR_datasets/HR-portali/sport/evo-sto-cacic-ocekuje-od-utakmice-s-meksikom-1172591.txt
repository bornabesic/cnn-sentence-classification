Proslavljeni stadion Memorial Coliseum u Los Angelesu ostat će zabilježen kao prvi teren na teritoriju Sjeverne Amerike na kojemu je nastupila nogometna nacionalna selekcija Hrvatske. U prijateljskom ogledu snage će u subotu odmjeriti s Meksikom. Kako se radi o terminu izvan službenog kalendara Fife, izbornik Ante Čačić nije mogao računati na sve prvotimce, a dio predviđenih putnika zadesile su ozljede. Tako će u Sjedinjenim Američkim Državama dio igrača ubilježiti svoj debi za izabranu vrstu.   - Dečki su se morali malo upoznati i nastojali smo iskoristiti ova četiri treninga kako bismo vidjeli na koji ćemo način funkcionirati. Igrači su sretni i ponosni što imaju priliku odjenuti hrvatski dres, odigrati međunarodno značajnu utakmicu - našu prvu na sjevernoameričkom tlu - pred velikim brojem i meksičkih i hrvatskih gledatelja i svi će se podrediti momčadi te učiniti sve za dobar rezultat - sažeo je izbornik uoči utakmice. Reprezentaciju će predvoditi provjerena imena poput vratara Lovre Kalinića, braniča Tina Jedvaja i napadača Duje Čopa. - Oni iza sebe imaju utakmice pred ovakvim auditorijem i već su sudjelovali u reprezentativnim akcijama te će kao stožerni igrači pomoći debitantima - naglasio je Čačić. - Očekujem dobru nogometnu predstavu, punu angažmana, nakon koje ćemo moći biti zadovoljni. Kemija je uvijek prisutna u hrvatskoj reprezentaciji - dodao je. Meksiko je u Los Angeles došao u najboljem sastavu i priprema se za odlučujući dio kvalifikacija za Svjetsko prvenstvo. U posljednjem međusobnom srazu, na svjetskoj smotri u Brazilu, Meksiko je svladao Hrvatsku 3:1 i izborio drugi krug natjecanja. - Meksiko je očigledni favorit, bit će kompletniji i nemamo baš dobar skor s njima, ali pobrinut ću se da svi naši igrači opravdaju poziv. Igrat će s posebnom strašću za reprezentaciju svih 90 minuta i stoga će Meksiku biti teško potvrditi ulogu favorita. U klubovima s pravom skreću pozornost na sebe i dokazuju da se kvalitetnim radom otvaraju vrata velike pozornice - kaže Čačić uoči susreta. Utakmica u Los Angelesu počinje u 16:30 sati po lokalnom vremenu, odnosno u 01:30 po hrvatskom vremenu, u noći sa subote na nedjelju.