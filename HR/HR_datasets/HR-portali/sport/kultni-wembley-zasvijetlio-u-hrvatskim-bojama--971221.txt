U PETAK, 19. svibnja, londonski Wembley slavi desetu obljetnicu obnove, a tom je prigodom poznati luk iznad stadiona podsjetio i na hrvatsko gostovanje u engleskom hramu nogometa. Naime, na travnjak Wembleyja u posljednjih je deset godina istrčalo čak 166 različitih momčadi, a stadion je na dan proslave svijetlio u bojama svih klubova i reprezentacija koje su gostovale u hramu nogometa. Osim toga, imena i grbovi klubova i reprezentacija prikazani su i izvan stadiona. Englezi se ipak nerado sjećaju gostovanja Hrvatske iz 2007. godine. U jednom od svojih najpamtljivijih trenutaka, hrvatska nogometna reprezentacija pobijedila je na novom Wembleyju Englesku 3:2 i ostavila domaćine bez plasmana na Euro 2008. Hrvatska je na Wembleyju nastupala i 2009. godine, kada je doživjela težak poraz 5:1.