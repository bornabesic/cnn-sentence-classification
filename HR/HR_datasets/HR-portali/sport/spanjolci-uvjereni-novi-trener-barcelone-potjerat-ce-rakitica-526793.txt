Prije dva dana Ernesto Valverde i službeno je preuzeo momčad moćne Barcelone i odmah se bacio na posao. Prema pisanju španjolskog portala OK Diario novi trener Katalonaca već je čelnicima kluba proslijedio svoju 'listu za odstrel', a na njoj se nalaze neka od velikih imena, igrači kojih bi se malo koji klub želio riješiti. Naravno, ubojiti napadački trojac Messi - Suarez - Neymar je nedodirljiv, no zato će, čini se, biti velikih promjena u obrani i veznom redu. Najzvučnija imena koja navodi spomenuti portal svakako su ona našeg Ivana Rakitića i Jordija Albe, nezamjenjivih članova prvih 11 u svim važnijim utakmicama Luisa Enriquea posljednje tri godine. Uz Hrvata i Španjolca na listi su još Rafinha, Arda Turan i Paco Alcacer, a prodajom tih pet igrača u Barceloni se nadaju zaraditi 150 milijuna eura. Španjolci javljaju kako Valverde nije od uprave tražio silne milijune svjestan činjenice da klub ne pliva u novcu već je sam odlučio zaraditi za željena pojačanja, a jedina želja upućena predsjedniku bilo je povećanje plaće Leu Messiju. Za sve ostalo, tvrde, sam će se snaći. A snalazit će se tako da dovede igrače za koje misli da će biti u stanju provesti njegove ideje u djelo, ali i igrače koji su upoznati sa španjolskim nogometom. Prvi na listi želja i apsolutni prioritet u ljetnom prijelaznom roku je Ander Herrera. Veznjaka Manchester Uniteda upoznao je tijekom zajedničkih dana u Athletic Bilbau gdje su se navodno sjajno slagali. Sada kad je sjeo na klupu Barce želi nastaviti tu suradnju s obzirom da u njemu vidi idealnog nasljednika Inieste. Ukoliko Mourinho odbije Barcu, na listi želja bit će najprije N'Zonzi, a onda  i Trigueros. Hector Bellerin još je jedan igrač koji u hodnicima Barcelone kotira jako visoko pogotovo ako se zna da je igrački odrastao u Barceloni i da sportski direktor Robert Fernandez ima odlično mišljenje o njegovim kvalitetama. Spominje se i centralni branič Aymeric Laporte s kojim se Valverde oduševio u Bilbau, a odlaske Turana i Alcacera nadoknadit će povratkom Deulofeua. No vratimo se mi na Raketu. Portal o ovoj nesluženoj transfer listi piše bez ikakve potvrde i teško je očekivati da bi se klub samo tako riješio igrača kojeg navijači vole, suigrači izrazito cijene te s kojim napadački trojac izvanredno surađuje. Uz to, Ivan je nedavno potpisao novi ugovor, uživa u Barceloni, želi ondje završiti karijeru, a i ostali mediji u Španjolskoj tvrde da Valverde u veznom redu idealnu trojku vidi u Busquetsu, Denisu Suarezu i Rakitiću. No pokaže li se ova priča OK Diarija istinitom i Raketa bude prisiljen promijeniti klub, zainteresiranih neće nedostajati. Cijena? Ništa ispod 50 milijuna eura neće dolaziti u obzir.