Foto: Getty Images/Guliver Image DIRK KUYT objavio je kraj karijere samo tri dana nakon što je hat-trickom u dresu Feyenoorda osigurao svojoj momčadi naslov prvaka, prvi nakon čak 18 godina. Sjajni nizozemski napadač sa 36 godina je odlučio završiti vrlo uspješnu karijeru tijekom koje je osvajao trofeje u tri europske zemlje. U Turskoj je bio prvak u dresu Fenerbahčea, a u domovini s Feyenoordom. Osvojio je i nizozemski Kup s Utrechtom, te Liga kup u Liverpoolu. S Nizozemskom je osvojio i svjetsko srebro na SP-u 2010. godine te broncu četiri godine kasnije. U dresu nizozemske reprezentacije je sakupio 104 nastupa postigavši 24 gola.   Karijeru je počeo u Utrechtu s kojim je osvojio Kup, nakon pet godina, 2003. prelazi u Feyenoord za koji je u 101 utakmici postigao 71 pogodak. Bio je to dovoljan razlog da ga u ljeto 2006. dovede Liverpool. Najveću slavu stekao je u dresu "Redsa" u kojem je proveo šest godina, odigrao više od 200 utakmica i zabio neke od najvažnijih golova u tom periodu, a igrao je i finale Lige prvaka u kojem je zabio gol Milanu. Liverpool je napustio 2012. godine, otišao je u Tursku gdje se okitio titulom prvaka u dresu Fenerbahčea, 2015. je prihvatio zov Feyenoorda i vratio se kući u pravom trenutku. Prije tri dana zabio je hat-trick kojim je njegova momčad osvojila naslov prvaka.   "Ovo mi se čini kao savršen trenutak za odlazak. Proveo sam u Feyenoordu fantastične posljednje dvije godine, a ova sezona bila je vrhunac. Sanjao sam trofeje s Feyenoordom, i svi su mi se ispunili", rekao je Kuyt.  Kuyt bi trebao dobiti novu ulogu u svom najdražem klubu, a za početak će pomagati aktualnom sportskom direktoru.