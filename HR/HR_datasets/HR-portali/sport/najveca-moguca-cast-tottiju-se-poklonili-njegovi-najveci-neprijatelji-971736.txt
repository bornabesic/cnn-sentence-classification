IAKO se i dalje ne zna budućnost legendarnog Francesca Tottija, gotovo svakog vikenda, na svakoj utakmici od čuvenog 40-godišnjeg kapetana Rome opraštaju se navijači diljem Italije. Jednostavno, kao da svi imaju osjećaj kako je ovo posljednja sezona jednog od najvećih nogometnih sinova u povijesti. Veličine koja je cijelu svoju karijeru posvetila jednom klubu, obitelji. Do kraja Serie A ostalo je još jedno kolo, pa je time i oproštaj Princa Rima sve bliže. Čini se kako će na kraju drugi najbolji strijelac Serie A u povijesti ipak završiti karijeru i postati direktor Rome.  A nakon navijača Milana, koji su se poklonili velikanu, to su, na opće iznenađenje svih, napravile i pristalice - Lazija. Vječni neprijatelji i gradski rivali napravili su nešto što je bilo gotovo nezamislivo. No, Totti je i njih natjerao na reakciju zbog koje su dobili pljesak nogometnog svijeta. Lazio je u 37. kolu na Olimpicu izgubio s 1:3 od Intera, a navijači na sjevernoj tribini Irriducibili u jednom trenutku su izbacili transparent na kojem je pisalo... "Životni neprijatelji pozdravljaju Francesca Tottija!", čime su napravili nešto nezamislivo, poklonili se jednom od najvećih talijanskih, i ne samo talijanskih nogometaša ikad.  Rivalstvo koje je Totti na nekoliko minuta pretvorio u prijateljstvo.