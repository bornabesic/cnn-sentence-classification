Luđakom bi proglasili onoga tko bi prije sedam-osam godina predvidio da će Medveščak doživjeti četvrtu godinu u KHL-u, drugoj po jačini hokejskoj ligi svijeta. No, medvjedi danas (17 sati, Sportklub 1) kod Lade iz Toljatija kreću četvrti put u KHL sezonu. – Nisam mislio da ćemo doživjeti četiri sezone u KHL-u. Sretan sam što smo uspjeli “preživjeti” i što smo uoči ove sezone uspjeli zadržati okosnicu momčadi i trenera Dwyera. Imamo konkurentnu momčad, a to je najvažnije – kaže predsjednik Medveščaka Damir Gojanović. Nismo štedjeli na igračima Zatvoriti klupski proračun jako je teško. – Svake godine sve teže i teže. I ta neizvjesnost zbog novih izbora otežava nam posao. Nema konstante, a tvrtke u takvim uvjetima kalkuliraju ulažući u sport. No, glavno da smo dobili ovaj ruski dio sponzora. Bit će teška financijska godina, to je sigurno, ali siguran sam da ćemo uspjeti – kaže Gojanović. Proteklih godina neki igrači žalili su se zbog kašnjenja plaća. Je li to riješeno? – Zaostataka prema igračima ima nešto sitno, ali ti sporovi se rješavaju, ti igrači poslali su KHL-u pristanak odnosno pismo da su sve dogovorili s nama. U protekle tri sezone proračun Medveščaka bio je 10 milijuna eura, no sada će biti manji. – Oko 20 posto manji, znači oko osam milijuna eura. Ali nismo smanjivali proračun za igrače, već smo štedjeli na nekim drugim stvarima. Od marketinga do organizacije utakmice, čak i rasvjete u dvorani. Troškove organizacije svake utakmice smanjili smo sa 75.000 na 60.000 kuna. Grad nam plaća treninge u Ledenoj, no utakmice moramo plaćati sami. Također, više ne koristimo uvijek čarterske letove, već ćemo dosta putovati redovnim linijama. Prije je to liga branila, no kada smo vidjeli da je Novosibirsk doletio u Zagreb redovnom linijom, i mi smo to zatražili – objašnjava načine uštede Gojanović. Ja bih bio podrška Nagađa se da je ovo posljednja sezona medvjeda u KHL-u. – Prema ugovoru, jest. No, vidjet ćemo još, stvari se mogu promijeniti. Naravno da je i povratak u EBEL opcija, no pod uvjetom da se pojavi veliki austrijski partner koji bi nas vukao, kao što je to sad Gazprom u KHL-u. A hoću li ostati predsjednik ako se vratimo u EBEL? Ako se pojavi neka osoba ili tvrtka koja želi vući umjesto mene, dapače. A ja bih bio podrška. Naravno da bih bio sretan da u klub uđe netko poput Red Bulla, Cole... Vodstvo Medveščaka ostvarilo je najvažniji cilj, zadržalo je trenera Gordieja Dwyera. – Osjećao sam da u Zagrebu nisam dovršio posao – rekao je Dwyer i opisao momčad: – U napadu imamo puno igrača koji su igrali i prošle godine, došao je i sjajni napadač Butler, on zna zabijati golove. Također, veću dubinu imat ćemo i u obrani. Dwyer se veseli i gostovanju kod nove momčadi lige, Red Star Pekinga: – To je odlično za hokej, Kina je veliko tržište i neka se hokej kao odlična igra što više širi. Jedva čekam da zaigramo tamo.