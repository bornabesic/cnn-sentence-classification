Treći Hajduk ima 66 bodova, tri više uz utakmicu više od četvrtog Osijeka koji u nedjelju igra na svom terenu protiv Dinama, dok će Inter prvenstvo okončati na osmom mjestu... Nogometaši Hajduka visokom 6-0 (1-0) pobjedom protiv Intera iz Zaprešića stigli su nadomak osvajanja trećeg mjesta u Prvoj HNL. Četverostruki strijelac za Hajduk bio je Marko Futacs (16, 52, 55-11m, 69), a s ta je četiri gola mađarski napadač izbio na prvo mjesto ljestvice strijelaca, sada ih ima 16 odnosno jedan više od Franka Andrijaševića (Rijeka) i Armina Hodžića (Dinamo). Po jedan pogodak postigli su Tudor (58) i Vlašić (62). Treći Hajduk ima 66 bodova, tri više uz utakmicu više od četvrtog Osijeka koji u nedjelju igra na svom terenu protiv Dinama, dok će Inter prvenstvo okončati na osmom mjestu. Kolo prije kraja sastav iz Zaprešića ima 28 bodova, pet manje od sedme Istre 1961 i osam više od devete Cibalije. U prvom susretu pretposljednjeg kola Lokomotiva je pobijedila Slaven Belupo sa 2-1 (1-0) i tako osigurala peto mjesto na ljestvici. Kolo prije završetka prvenstva Lokomotiva ima 43 boda, a šesti Slaven Belupo 38. Lokomotivu je u vodstvo doveo Majer (44-11m), izjednačio je Ivanovski (50), ali u završnici je pobjedu zagrebačkom sastavu sretnim golom osigurao Capan (82). U nedjelju su na programu utakmice Osijek – Dinamo (17 sati) i Rijeka – Cibalia (19 sati), a Rijeka bi mogla osvojiti svoj prvi naslov prvaka u klupskoj povijesti ukoliko svlada Cibaliju ili Dinamo izgubi u Osijeku.