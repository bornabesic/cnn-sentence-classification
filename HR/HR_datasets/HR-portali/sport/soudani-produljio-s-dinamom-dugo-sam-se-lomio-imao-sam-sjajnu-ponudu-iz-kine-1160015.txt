El Arabi Hilal Soudani unatoč brojnim ponudama odlučio je ostati u Dinamu te je danas u podne produljio ugovor s hrvatskim prvakom. - Možda je malo dugo trajalo to odlučivanje, ali sretan sam. U Dinamu sam četiri godine i nije se lako rastati nakon tolikih godina. Drago mi je da mogu nastaviti karijeru u ovom klubu. Momčad ima potencijala, jako puno mladih igrača i to mi daje nadu i želju da radim s njima i da dam još više za momčad. Siguran sam da ćemo opet biti prvaci i pokušat ćemo ponovno ući u Ligu prvaka, treći put otkako sam ovdje - rekao je Soudani. Otkrio je da je o novom ugovoru odlučio prije tjedan dana. - Odlučio sam sad potpisati ugovor kako bih mogao biti miran za završnicu prvenstva. Bit ću sto posto koncentriran na klub i napravit ću sve kako bih mu pomogao da osvoji prvenstvo. Dobio sam i bolje ponude, financijski najbolju iz Kine, ali nije sve u novcu - naglasio je Alžirac i dodao: - Rijeka igra super ove sezone, ali i mi smo krivci što je stanje na tablici ovakvo. Prosuli smo neke bodove koje nismo smjeli u prvom dijelu sezone. Uskoro igramo protiv Rijeke, spremni smo, ali znamo da neće biti lako - zaključio je Soudani. >>Igrači Juvea s podsmijehom su gledali našu opremu... 