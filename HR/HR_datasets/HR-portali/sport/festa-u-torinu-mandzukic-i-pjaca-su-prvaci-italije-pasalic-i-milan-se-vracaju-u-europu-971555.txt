JUVENTUS, Mario Mandžukić i ozlijeđeni Marko Pjaca obranili su naslov prvaka Italije! Stara dama je razbila davljenika Crotone s 3:0 u 37. kolu Serie A i zadržala četiri boda više od Rome, te pet od Napolija, čime je uoči posljednjeg kola osigurala šesti uzastopni Scudetto, što nikad niti jednoj momčadi nije pošlo za rukom na Apeninima.  Nakon osvajanja Kupa (tri sezone zaredom) ekipa Massimiliana Allegrija stigla je i do rekordne 33. službene titule i sada joj do povijesne trostruke krune nedostaje tek trofej prvaka Europe, za koji će se 3. lipnja u Cardiffu boriti protiv Real Madrida.    Mandžukić je u 13. minuti probio obranu Crotonea, a bio je to njegov jubilarni 10. gol u sezoni. Na 2:0 povećao je sjajnim pogotkom iz slobodnog udarca Paulo Dybala u 39. minuti. U 83. minuti Alex Sandro je udarcem glavom potvrdio pobjedu za ukupno 33. naslov prvaka Italije u povijesti torinskog giganta. Mandžukić je odigrao cijelu utakmicu, a u zadnjim sekundama je gotovo s centra igrališta umalo postigao i svoj drugi gol na utakmici.   Milan je kod kuće s uvjerljivih 3:0 i 90-minutni učinak Marija Pašalića slavio protiv Bologne, pa slavna momčad kolo prije kraja ima šesto mjesto koje vodi u Europu.Andrija Balić je odigrao 60 minuta, a Stipe Perica ostao na klupi kod Udinesea koji je doma odigrao 1:1 s Sampdorijom.   Genoa našega trenera Ivana Jurića spasila se ispadanja zahvaljujući domaćoj pobjedi nad Torinom (2:1), a posljednje kolo odlučuje hoće li ligu napustiti Crotone ili Empoli, koji je danas izgubio kod kuće protiv Atalante (0-1). Empoli ima bod više i ide u goste već otpisanome Palermu, dok Crotone doma dočekuje Lazio.