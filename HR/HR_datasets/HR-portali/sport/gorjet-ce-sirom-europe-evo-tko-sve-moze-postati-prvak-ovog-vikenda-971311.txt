Armada priprema novi spektakl. ŠIROM Europe igraju se odlučujuće utakmice u nacionalnim prvenstvima i ovog vikenda mnogi klubovi mogli bi proslaviti naslove prvaka. Rijeka u nedjelju dočekuje Cibaliju na Rujevici koja je rasprodana za rekordnih 45 minuta i pobjedom bi prvi put u klupskoj povijesti postala prvak Hrvatske, a remijem bi stigla na korak od toga jer bi onda u posljednjem kolu u Zagrebu, ako Dinamo ranije pobijedi Osijek, mogla izgubiti s dva gola razlike.   Uzbudljivo je i u BiH, gdje se u subotu igra najveći derbi između Sarajeva i Željezničara, a u borbi za naslov dva kola prije kraja uz sarajevske rivale je i Zrinjski. U najboljoj poziciji je Željezničar kojem su za titulu dovoljna četiri boda, a već u subotu se može radovati ako pobijedi gradskog rivala, a Zrinjski ne slavi u Bijeljini protiv Radnika. Zrinjskom trebaju dvije pobjede i jedan poraz Željezničara, a Sarajevu dvije pobjede te kiksevi i Zrinjskog i Željezničara u posljednjem kolu protiv Radnika.   Budućnost iz Podgorice može postati prvak ako u subotu na svom travnjaku pobijedi gradskog rivala Mladost, a drugoplasirana Sutjeska ne slavi na gostovanju kod Iskre. Tako bi Budućnost uoči posljednjeg kola pobjegla na nedostižnih četiri ili pet bodova.    U nedjelju će vjerojatno slaviti navijači beogradskog Partizana kojemu treba bod protiv Mladosti kako bi s trona skinuli gradskog rivala Zvezdu, koja je u play-offu prokockala prednost iz prvog dijela sezone.   Bod će za naslov španjolskog prvaka, ukupno 33. u klupskoj povijesti i prvi nakon pet godina, biti dovoljan Realu u nedjelju na gostovanju kod Malage. Barcelona može obraniti naslov prvaka samo ako pobijedi Eibar, a Real izgubi. U tom slučaju odlučio bi bolji međusobni omjer koji ide u korist Kataloncima.    Nedjelja je rezervirana i za slavlje u Torinu. Sve je spremno, ostalo je još samo da Mandžukić i društvo pobijede Crotone i pobjegnu Romi na nedostižnu prednost uoči posljednjeg kola.