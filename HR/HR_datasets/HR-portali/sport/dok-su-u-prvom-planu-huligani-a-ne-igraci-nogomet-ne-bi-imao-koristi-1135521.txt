Regionalna nogometna liga, za ili protiv? Što kažu nogometni djelatnici u zemljama u našemu najbližemu okruženju; ima li smisla podržati projekt rođen u Makedoniji, koji je već načelno dobio potporu nacionalnih saveza, ali i Uefe? Izbornik nogometne reprezentacije Slovenije, bivši igrač Dinama i Partizana Srečko Katanec najblaže rečeno nije oduševljen idejom. – Regionalna liga? Budimo realni, da će nešto podignuti kvalitetu nogometa, baš i neće – kaže Katanec i objašnjava: Dinamo će svoje prodati – Igrači dostižu kvalitetu do 18., 19. ili 20. godine, a uzmimo samo primjer Dinama, oni će svoje najbolje igrače u toj dobi prodati i onda nećemo imati koga da podigne kvalitetu lige. To je, primjerice, napravila i Olimpija. Njezina momčad igrala je donedavno jako zanimljiv nogomet, a onda je klub odlučio prodati dvojicu igrača (Henty u moskovski Lokomotiv za 5, Šporar u Basel za 3,3 milijuna eura, nap. a.) i sad to više nije ona Olimpija kakva je bila s njima. Katanec naglašava još jedan aspekt. – Juga je uvijek Juga, a nogomet uvijek budi nacionalne strasti. Ne znam kako su drugi sportovi toga lišeni. Gledajte samo što se događa kad igraju Dinamo – Rijeka ili Dinamo – Hajduk, a sad zamislite još kako bi bilo da se sastaju, na primjer, Dinamo i Crvena zvezda. Pa i kad sam bio prvi put izbornik Slovenije i kada sam vodio reprezentaciju na prijateljskoj utakmici kod vas bilo je šamaranja naših navijača u Zagrebu. Ne možeš vjerovati da je to moguće... Ukratko, vi ne vidite nijedan plus za regionalnu ligu? – Ja ga zaista ne vidim, ali nisam a priori protiv nje. Treba napraviti dobru analizu što bi ona zaista donijela, tko bi sve to financirao... Pa onda neka zaživi, neka krene pa da vidimo kako bi to izgledalo – zaključio je Katanec. Legendarni vratar Dragoje Leković, član zlatnih “Čileanaca” iz 1987. godine, ima jasan stav. – Regionalna liga teško je ostvariva iz sigurnosnih razloga. Kao sportašu i sportskome učitelju stalo mi je da nogomet i nogometaši budu u prvom planu, da se te utakmice igraju zbog njih, a ne da ih vode huligani na tribinama. Nismo li u stanju stvoriti uvjete za normalno odvijanje utakmice, pitam vas – koji je efekt jednoga takvoga natjecanja? – ističe Leković i nastavlja: – Pogledajte samo vaše derbije Dinama i Hajduka, kada je na tribinama 20-30 tisuća gledatelja, a osiguravaju ih tisuće policajaca. Čemu to vodi? Ili, kad je na utakmici Crna Gora – Rusija došlo do incidenta u kojemu je bio ugrožen život jednoga sportaša (vratara Rusije pogođenog bakljom, nap.a.). Ima li bjednijega osjećaja za jednoga sportskoga djelatnika kad doživi takvo nešto? Najprije moramo svi edukativno djelovati na mlade ljude da sport, odnosno nogomet doživljavaju samo kao igru, kao nešto plemenito, a za taj proces sigurno treba još dosta vremena... Mehmed Baždarević s pozicije izbornika reprezentacije BiH ima pozitivan stav o novome natjecanju. – Ostavimo li emocije po strani, ideju o jednom takvom projektu treba pozdraviti. Pa pogledajmo samo iz perspektive klubova iz BiH, koliko bi, primjerice, Željezničaru značilo da igra protiv Dinama i Hajduka. Grbavica bi sigurno bila puna – kaže Baždarević. Naglašava važnost besprijekorne organizacije natjecanja. – Svi aspekti, od sigurnosnog do financijskog, moraju biti razrađeni do najsitnijega detalja. A pitate li me za kvalitetu nogometa, uvjeren sam da bi bila na mnogo višoj razini nego u sadašnjim nacionalnim ligama. Iako će ta ideja sigurno imati i dosta protivnika, koji bi i došli na svoje dođe li do prvoga eventualnoga incidenta, toj ligi treba dati šansu. I meni kao izborniku koristila bi da na djelu vidim igrače iz BiH u klubovima naše regije – dodao je Baždarević. Kvaliteta ‘puta tri’ U Beogradu smo pronašli Dragišu Binića, nekadašnjeg napadača C. zvezde, dugogodišnjeg nogometnog djelatnika u Obiliću, Napretku i nogometnom savezu... – Već se godinama zalažem na pokretanje regionalne lige jer bez jake lige nema jakih klubova. Crvena zvezda postala je prvak Europe i svijeta između ostaloga i zato što je imala jaku konkurenciju u Hajduku, Dinamu, Slobodi, Veležu... Stavite Barcelonu u neku od naših nacionalnih liga i za koju godinu srozala bi se do neprepoznatljivosti. Zato nam treba regionalna liga, jer bi se kvaliteta nogometa podigla ‘puta tri’! Nogomet bi stao na čvrste noge, bili bismo konkurentniji u Europi, bilo bi više novca za klubove – kaže Binić. A sigurnost, utakmice najvišega rizika? – Postoje zakoni koje treba provoditi. Ako su Englezi svoje “luđake” doveli u red, možemo i mi osigurati red na stadionima. Nas su zavadili političari i to što oni govore podržava možda jedan posto ljudi. Kažete, mogući su ekscesi? Možda, ali jedan-dva eventualna ekscesa zanemarivi su u odnosu na ono što bismo takvom ligom dobili – dodao je Binić. 