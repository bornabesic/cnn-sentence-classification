Mario Mandžukić odbio je Bešiktaševu ponudu koja mu je jamčila plaću od sedam milijuna eura godišnje i potpisao novi ugovor s Juventusom. Hrvatski napadač u Torinu će tako ostati do 2020. godine. "Kažu da samo najbolji mogu igrati na svim pozicijama, a nećete naći bolju potvrdu za to nego u slučaju Marija Mandžukića", stoji u tekstu na stranici Juventusa u kojem se hvali Mandžo. Mandžukić je u Juventus došao u ljeto 2015. godine i odigrao 84 utakmice u kojima je zabio 23 gola. Trener Massimiliano Allegri često ga koristi na krilu, a hrvatski napadač impresionirao je navijače svojom požrtvovnošću pa se za njega često kaže da je prvi obrambeni igrač. Ove je sezone sa starom damom osvojio Seriju A i Talijanski kup, a kruna sezone bit će finale Lige prvaka u kojem igraju protiv Reala.