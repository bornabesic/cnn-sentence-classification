Slovenska rukometna reprezentacija jučer je ostvarila najveći uspjeh u povijesti. U borbi za brončanu medalju Vujovićeva momčad pobijedila je Hrvatsku 31:30 i osvojila medalju. Bila je to utakmica u kojoj su bili na dnu, gubili su osam razlike i činilo se da ćemo mi slaviti, ali nevjerojatnim preokretom Slovenci su došli do slatke pobjede. Danas su se iz Pariza vraćali kući i to preko Zagreba. Tijekom poslijepodneva sletjeli su na Pleso, a tamo ih je dočekalo stotinjak navijača, prijatelja i članova obitelji. – Bilo je emotivno pobijediti Hrvatsku, nadam se da mi ljudi ovdje to neće zamjeriti. Ja bih bio najsretniji da je Horvat zabio onaj sedmerac, igrali bi u finalu, a mi bismo dobili Norvešku u utakmici za broncu, kazao je Vujović u zračnoj luci pa dodao: – Bio sam uvjeren da ćemo izgubiti bude li Babić stavio mlade igrače, ali on se odlučio za one iskusne koji su bili jako umorni. Nisu mogli izdržati duele s mojim igračima. Iskreno, žao mi je što obje reprezentacije nisu uzele medalju.  Vujović je u jednom intervjuu spomenuo da ne bi uopće vodio Duvnjaka na SP, što je podiglo puno prašine, ali sad je objasnio te svoje riječi. – Rekao sam da ga ne bih vodio da se ne muči, ne zbog njegovih kvaliteta. Ta je prenesena izjava laž. Nosio bih ga na leđima, a ne da ga ne bih vodio. Ja bih mu dao da se oporavi i onda ga u Hrvatskoj pustio da leti po cijelom terenu. Naše novinare zanimalo je i to bi li Vujović vodio Hrvatsku. – Lagao bih vam kad bih rekao da nemam želju. Koliko je to realno, pokazat će vrijeme. U ovom trenutku ne znam kada će to biti, postoje ugovori i nešto što je više od papira. U svakom slučaju, bude li netko ozbiljno razgovarao sa mnom, naravno da ću razmisliti – dodao je Vujović koji je osvojio svoje prvo trenersko odličje. Uz to je stao i u Babićevu obranu, tvrdi da je on odličan stručnjak i korektna osoba te da bi trebao ostati jer ga se ne smije suditi samo po zadnje dvije utakmice. 