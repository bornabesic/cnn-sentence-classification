U subotu, 7. studenog Zagreb će se uključiti u seriju veslačkih regata Capital Cup na kojoj se natječu posade osmeraca iz Mađarske, Austrije, Slovenije i Hrvatske.  Utrka će startati u 12 sati kod Mosta mladosti, a prva će krenuti posada iz Mađarske, ukupni pobjednik prošlogodišnjeg Capital Cupa. Svaki sljedeći osmerac starta 20 sekundi nakon posade prije, pa će posljednja posada proći kroz cilj, kod Veslačkog kluba Mladost (Željeznički most), oko 15:30 sati.  Na regati će sudjelovati tri grupe po osam osmeraca koje će startati u 12 sati, 13:30 sati i 15:00 sati. Svečanost proglašenja pobjednika predviđena je za 17 sati, a nakon dodjele odličja slijedi druženje uz glazbu. Time Zagreb postaje četvrta postaja ponajboljih europskih osmeraca u kojoj su do sada sudjelovali Beč, Budimpešta i Bratislava. "Želja nam je da ovaj sportski događaj postane tradicionalna poveznica Zagreba na Savi i triju velikih gradova na Dunavu",  rekao je predsjednik HAVK Mladost, Goran Nuskern. Zanimljivost ove utrke je činjenica da će se nakon 30 godina na Savi održati prva veslačka utrka natjecateljskog karaktera i time započeti projekt s konačnim ciljem "Povratka na Savu". Organizatori vjeruju da je ovo samo početak mnogobrojnih događanja koja bi se trebala održavati na Savi, ali i odična pozivnica za mnoge koji vole veslanje da podrže projekt koji će obogatiti sportsku i turističku ponudu grada Zagreba. >> Bandić 'krstio' pobjednički čamac braće Sinković