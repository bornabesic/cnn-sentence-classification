Iako su početkom 2017. godine trebali započeti pregovori Slavena Bilića i čelnika West Hama oko novog ugovora, sve je prolongirano za kraj ove sezone. Vodstvo kluba još se uvijek nije uvjerilo da je došlo vrijeme za novi ugovor, bivši hrvatski izbornik nije ih uvjerio da je upravo on dugoročno rješenje kluba, iako za to ima vremena do kraja sezone. – Pregovori oko novog ugovora zaustavljeni su do kraja sezone. Tada ćemo vidjeti što će se dogoditi. Unatoč tome što smo osvojili sedam bodova iz zadnje tri utakmice, razina igre je bila takva da nitko u klubu još nije spreman sjesti i pregovarati. Igra protiv Hulla bila je takva da su ljudi u očaju kimali glavama. Povremeno smo izgledali kao momčad iz puba, rekao je za The Sun izvor blizak klubu. Bilić je prošle sezone napravio odličan posao i West Ham je uz Leicester bio hit sezone. Svi su očekivali da će mu tada ponuditi novi ugovor, ali suvlasnik londonskog kluba David Sullivan spustio je loptu na zemlju. – Dat ću Slavenu novi ugovor u siječnju. Samo se želim uvjeriti da nije "čudo za jednu sezonu". Siguran sam da nije, ali razgovarat ćemo u siječnju, rekao je tada Sullivan. No, loši rezultati na početku sezone odgodili su najavljene razgovore, ali za Bilića je pozitivno što je u zadnje tri utakmice barem počeo osvajati bodove i dizati se prema sredini ljestvice. Nastavili li tako do kraja sezone, izgledan je i novi, poboljšani ugovor. 