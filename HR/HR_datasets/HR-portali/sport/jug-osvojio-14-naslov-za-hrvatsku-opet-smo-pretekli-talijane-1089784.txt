“Tre, tre, trest će se, tko u Juga dirne” orilo se sinoć na Margitszigetu, poznatoj dunavskoj adi u Budimpešti. Dubrovački Jug osvojio je naslov europskog klupskog prvaka nakon što je u uzbudljivom finalnom dvoboju pobijedio grčki Olympiakos sa 6:4. Grčki prvak nije znao za poraz ove sezone, niti u domaćim, niti u europskim utakmicama, imao je na vratima i izvrsnog Josipa Pavića, ali jugašima to nije puno značilo. Polako su i strpljivo lomili otpor momčadi iz Pireja i na kraju, iako im napad s igračem više nije bio najuspješniji, došli do velike pobjede. U nešto više od 24 sata na leđa su tako položili moćni Pro Recco, najskuplju momčad na svijetu, i dotad nepobijedivi Olympiakos. Perrone najbolji igrač turnira Kao i u polufinalnom dvoboju s Reccom, junak velike Jugove pobjede u finalu bio je opet vratar Marko Bijač. Ovaj put s 10 obrana, od kojih su najvažnije bile one u posljednjim minutama utakmice. Sasvim opravdano dobio je nagradu za najboljeg vratara Final Sixa, a i nagrada za najboljeg igrača pripala je jugašu - sjajnom Brazilcu Felipeu Perroneu. Hrvatska tako opet ima europskog vaterpolskog prvaka. Jugu je to četvrti naslov najboljega na Starom Kontinentu, a četrnaesti za Hrvatsku (još Mladost 7, Jadran 2 i Splitska banka). Opet smo po broju europskih naslova pretekli Talijane. I prekinuli neugodnu stanku bez naslova od okruglo 10 godina. Posljednji se europskom krunom okrunio upravo Jug 2006. godine. No, zanimljivo je to da su jugaši prethodna tri naslova osvajali na domaćem bazenu. Sada su, nakon tri izgubljena finala (posljednji u Beogradu 2013), dokazali da do trijumfa mogu i izvan svojega Gruža i to u zemlji vaterpola, u vaterpolskoj utvrdi da Margitszigetu. Veliki je to trijumf jugaša i posebno njihova trenera Vjekoslava Kobešćaka. U godinu i pol provedenih u Gružu Vjeko je dignuo momčad i od gubitnika stvorio šampione. Gospari su ove sezone osvojili sva četiri naslova (osvojili su još Jadransku ligu te hrvatsko prvenstvo i kup). Vjeko je u jugaške redove uspio ukomponirati čak četvoricu igrača sa strane - Lončara, Vrlića, Garciu i Perronea - i tako stvoriti megamomčad koja ima i vica i šarma, ali će i biti disciplinirana. Nije se igralo samo srcem nego i glavom! Uoči velikog finala predsjednika i dopredsjednika Juga Lukšu Jakobušića i Tomislava Dumančića u našem je veleposlanstvu primio veleposlanik Republike Hrvatske u Mađarskoj dr. Gordan Grlić Radman. Jakobušić je upoznao veleposlanika Grlića Radmana sa značajem kluba u hrvatskim sportskim okvirima, ali i podsjetio na jedno obećanje. Obećanje veleposlaniku - Kad je Jug u listopadu gostovao u Budimpešti protiv OSC-a susreli smo se prvi put i tada ste rekli: “Vidimo se u finalu!”. Evo, mi smo sad u finalu i obećanje je ispunjeno - istaknuo je Jugov predsjednik i pozvao veleposlanika na finale. Istodobno s nadmetanjem seniora, u Budimpešti je odigran i tzv. Final kids, turnir za mlađe juniore. Mladi jugaši posljednjeg su dana pobijedili Ferencvaros s 11:8 i osvojili peto mjesto. >>Jug pobijedio Olympiakos i četvrti put postao europski prvak! BUDIMPEŠTA - Bazen na Margitszigetu. Gledatelja 7000. Suci: Alexandrescu (Rum) i Margeta (Slo). JUG CO: Bijač (10 obrana), Macan, Fatović, Lončar, Joković 1, Garcia 1, Marković, Ivanković, Vrlić, Perrone 1 (1), Benić 1, Obradović 2, Popadić. Trener Vjekoslav Kobešćak. OLYMPIAKOS: Pavić (9 obrana), Mylonakis, Delakas, Gounas 1, Fountoulis 1, Smith, Pontikeas, Ntoskas, Mourikis 1, Kolomvos, Mallarach, Vlachopoulos 1, Galanopoulos. Trener Theodoris Vlachos. Igrač više: Jug 9-3, Olympiakos 6-2. Četvrtine: 1:1, 2:1, 1:1, 2:1.