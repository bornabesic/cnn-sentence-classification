Gari Kasparov, ruski šahovski velemajstor i svjetski šahovski prvak od 1985. do 2000. godine, u nedjelju je nazočio zaključivanju Deklaracije o razvoju šaha i osnivanje Šahovske akademije u gradu Koprivnici. Sudionici susreta i potpisnici dokumenata bili su predstavnici Grada, sedam šahovskih klubova, Županijskog šahovskog saveza, Hrvatskog šahovskog saveza i Fonda Gari Kasparov. Šahovski velemajstor je tom prilikom iskazao iznenađenje brojem koprivničkih šahovskih klubova. S druge strane, rekao je, rezultat je to i velike šahovske tradicije koju gaji Hrvatska. - Ugodno se osjećam u ovom okružju gdje ima mnogo prijatelja igre. Stoga sam s radošću došao u ovu okolinu započeti novi šahovski projekt - rekao je Kasparov te iskazao nadu kako će i drugi hrvatski gradovi usvojiti ovu inicijativu. On je kazao kako je jedan od ciljeva Fondacije učiniti Hrvatsku centrom šahovskih aktivnosti u cijeloj regiji, a potpisivanje dokumenata u Koprivnici prvi je korak u pravom smjeru. - Važno je da djeca i mladi ljudi igraju šah, jer on ih uči ispravnom zaključivanju i donošenju odluka. On im pomaže da uče na ispravan način, a ne da školski kurikulum savladavaju učenjem napamet - pojasnio je Kasparov. Zamjenik koji obnaša dužnost gradonačelnika Koprivnice Mišel Jakšić zaželio je dobrodošlicu svjetskom šahovskom velemajstoru te je tom prilikom istaknuo kako će Grad dati sve od sebe da se među mladim ljudima popularizira šah. Predsjednik Fonda Gari Kasparov Adriatik Zlatko Klarić pojasnio je da je Fond, kojem je na čelu, specijaliziran za šahovsku edukaciju među mladima. - Potpisivanjem Deklaracije šah će ući u škole, a Grad Koprivnica će pokriti te aktivnosti - objasnio je Klarić koji je nakon toga s Jakšićem potpisao Deklaraciju. Nakon potpisivanja dokumenta Kasparov se uputio na Renesansni festival gdje će s poznatim Koprivničancima zaigrati simultanku. 