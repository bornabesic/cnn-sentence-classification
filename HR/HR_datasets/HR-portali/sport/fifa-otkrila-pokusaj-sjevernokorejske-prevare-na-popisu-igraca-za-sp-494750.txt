Tekst: Totalsport Foto: AFP  SJEVERNOKOREJSKA reprezentacija dobila je "po prstima" od Međunarodne nogometne federacije (Fifa) nakon otkrivenog pokušaja prevare.  Riječ je o "triku" kojim se poslužio izbornik Kim-Jong Hun, koji je, predajući popis 23 igrača koji će sudjelovati na Mundijalu u Južnoafričkoj Republici (11. lipnja - 11. srpnja), na mjesto trećega vratara uvrstio napadača Kima Myong-Wona.  Hunova je namjera bila ojačati napadačke opcije u skupini G u utakmicama protiv Brazila, Obale Bjelokosti i Portugala, no varka je otkrivena i Myong-Won na SP-u moći će nastupiti samo u ulozi vratara.  "Popisi momčadi koje su reprezentacije podastrijele Fifi do 1. lipnja su konačni i ne mogu se više mijenjati. Na konačnom popisu ne može biti više od 23 igrača od kojih su trojica golmani koji jedino mogu igrati na poziciji vratara. Jedina iznimka zbog koje se pravilo može mijenjati jest ukoliko se netko od sudionika ozbiljnije ozlijedi. U tom slučaju isti može biti zamijenjen najkasnije 24 sata prije početka prve utakmice reprezentacije koja sudjeluje na turniru. Budući da je Kim Myong-Won prijavljen kao golman, neće mu biti dopušteno nastupiti u polju", stoji u Fifinom priopćenju.  Sjevernoj Koreji bit će ovo drugi nastup na Mundijalu. Premijeru su imali 1966. godine u Engleskoj, gdje su došli do četvrtfinala u kojemu su izgubili od Eusebijeva Portugala 5:3, nakon 3:0 vodstva.