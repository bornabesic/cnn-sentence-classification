Werder je davao nadu Hoffenheimu cijelo poslijepodne kako bi mogli ući direktno u Ligu prvaka. Sedam golova na Westfalenu je pao, na kraju je Borussija pomoću dva penala izvela svoj drugi preokret u 90 minuta i došla do tri boda. Naime, momčad iz Bremena je povela u sedmoj minuti preko Junuzovića, ali Reus i Aubameyang do poluvremena preokreću. Međutim, Bartels i Kruse šokiraju 'žute' do 70. minute, ali onda kreće uragan domaćih za tri boda i potvrdu trećeg mjesta koje vodi direktno u skupine Lige prvaka. Sve to vrijeme Hoffenheim je igrao 'nulu' protiv opuštenog Augsburga i da su zabili gol, nervoza u Dortmundu bi porasla. Ipak, sve ostaje na priči - što bi bilo, kad bi bilo... Tako će Kramarićev klub u kvalifikacije za Ligu prvaka gdje ih čeka pravi pakao budući da neće biti nositelji. A nositelji u završnom playoffu su gotovo sigurno Manchester City, Sevilla, Napoli ili Roma... Iz Bundeslige sigurno su ispali Ingolstadt i Darmstadt, a u razigravanje za ostanak ide Wolfsburg. 'Ludi' HSV koji već godinama 'pleše' na rubu ispadanja iz lige, opet se provukao, baš u direktnom okršaju protiv 'vukova' slavili su 2-1, a gol odluke dao je mladi napadač Gian-Luca Waldschmidt u 88. minuti, samo dvije minute nakon što je ušao na teren. Frankfurt našeg Nike Kovača spasio je 0-2 i stigao do domaćeg remija protiv Leipziga, dok je Bayern s 3-1 pobijedio Freiburg koji je tako ostao bez Europe. Liga prvaka: Bayern, RB Leipzig, Dortmund i Hoffenheim (kvalifikacije) Europska liga: Köln, Hertha i Eintracht Frankfurt (ukoliko osvoji Kup Njemačke, inače ide Freiburg) Doigravanje za ostanak: Wolfsburg protiv treće momčadi druge lige (Braunschweig ili Hannover) Ispali u drugu ligu: Ingolstadt i Darmstadt Najbolji strijelac: Pierre-Emerick Aubameyang (31 gol)