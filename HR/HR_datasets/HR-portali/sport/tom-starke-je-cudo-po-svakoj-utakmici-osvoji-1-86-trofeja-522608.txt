Na Allianz Arenu stigao je 2012. godine iz Hoffenheima, osvojio je pet Bundesliga, tri njemačka kupa, dva superkupa, Ligu prvaka, Uefin superkup i svjetsko klupsko prvenstvo, a za bavarski je klub u tom vremenu odigrao - sedam utakmica. Njegovo ime je Tom Starke, ima 36 godina i rezervni je golman njemačkog prvaka. Dakle, pet godina, sedam utakmica, 13 trofeja - uspjeh kakvim se malo tko može pohvaliti. Kada trofeje podijelimo s brojem utakmica dolazimo do podatka da Starke u prosjeku po svakoj utakmici osvoji 1,86 trofeja. Dojmljivo! No nije Starke bezazlen golman. Prije Bayerna branio je u Hoffenheimu, Duisburgu, Paderbornu, HSV-u, Bayeru, u Bundesligi ima 96 odigranih utakmica, u 2. Bundesligi 102, igrao je i u mladoj reprezentaciji Njemačke... U posljednje vrijeme uglavnom je na tribini, a u cijeloj sezoni tek je šest puta sjedio na klupi Bayerna u prvenstvu, jednom u Ligi prvaka. Za Bayern je branio posljednji put u kolovozu prošle godine u regionalnoj ligi. 