Rijeka je Dinamu uzela prvenstvo, a onda i Kup. Rijeka je pobijedila Dinamo u finalu Kupa u Varaždinu 3-1 i osvojila duplu krunu. - Presretni smo, prezadovoljni. Pokazali smo tko je Rijeka, pokazali smo da imamo najbolju momčad, najbolje igrače, najbolje sve.. Dokazali smo da smo u Maksimiru bili pijani, dokazali smo tko je najbolji kolektiv u Hrvatskoj, dokazali smo tko smo i što smo... Jednostavno, mi smo šampioni. A sada jedva čekam na odmor, bila je ovo naporna sezona, mentalno i psihički dali smo sve od sebe - rekao je jedan od Rijekinih najboljih pojedinaca u cijeloj sezoni Marko Vešović. Trener Dinama Ivajlo Petev nije mogao biti zadovoljan nakon utakmice. - Jako loše smo ušli u utakmicu i radili smo previše pogrešaka. S obzirom na to kako smo igrali, rezultat na poluvremenu je bio jako dobar. - Na početku drugog poluvremena smo primili gol kakav se u ovakvoj utakmici jednostavno ne smije primiti. Nakon tog gola smo bili dominantniji i onda smo ponovno primili gol iz naše pogreške. Počastili smo Rijeku ovim trofejem - rekao je Petev pa dodao: - Ostajem li trener? To nije pitanje za mene.