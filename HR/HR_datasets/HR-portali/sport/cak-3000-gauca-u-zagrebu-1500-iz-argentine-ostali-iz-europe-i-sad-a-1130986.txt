Koliko su vatreni navijači Argentine uvjerili smo se već jučer za vrijeme ždrijeba u Lisinskom. Njih 300-tinjak skandiralo je svojim tenisačima na izlasku iz dvorane, u rukama su imali argentinske zastave, u ustima trube... – Bit će nas minimalno 3000 u Zagrebu, pola nas je stiglo iz Argentine, a ostali najviše iz Italije, ali i iz SAD-a – rekao je 41-godišnji Javier i dodao: – Mislim da ćemo nadglasati vaše navijače, mi uvijek jako strastveno bodrimo svoje reprezentacije. U Zagrebu će ukupno ostati šest dana, a to će ih koštati 1500 dolara svakoga, što i nije tako puno. Jako cijene Oršanića – Stalno pratimo tenisku reprezentaciju. Bili smo i na finalu u Sevilli 2011. godine koji smo izgubili. Vjerujemo da će ovaj put biti drukčije. Hrvati, vi već imate jedan trofej, dajte nama da se veselimo, dosta nam je već poraza u finalima. Znamo da stiže Maradona, on je naš nogometni bog. Valjda ćemo se zajedno veseliti – poručio je veseli trojac iz Argentine, koji je već upoznao i Zagreb. – Predivan je, a pogotovo žene. Srećom, svoje smo ostavili u Argentini – rekao je 51-godišnji Marcelo. Puni su hvale za Daniela Oršanića. – Sjajan je izbornik, znamo da je Hrvat, ali neće imati puno milosti prema vama. U Zagreb je iz Buenos Airesa stigla i Dunja Puhez, rođena Argentinka kojoj su roditelji Hrvati. Pobjegli nakon 2. svj. rata – Roditelji su poslije 2. svjetskog rata otišli iz Hrvastke, iz Slavonije su, a tek su se u Argentini upoznali i vjenčali. Bila sam nekoliko puta u Hrvatskoj, a sada sam došla da vas pobijedimo. Navijam za Argentinu. Vi ionako već imate jedan trofej, mi nijedan – rekla je Dunja i dodala: – U ekipi nas je osmero, povratnu kartu iz Buenos Airesa platili smo 700 dolara, a našli smo i jeftini apartman u centru Zagreba. Za cijeli tjedan za dvije osobe samo 300 eura. Objasnila je i kako su Argentinci snalažljivo došli do brojnih ulaznica za finale. – Savez je dobio 1500 ulaznica, no mnogi od nas zadužili su rodbinu u Hrvatskoj da kupi ulaznice, tako da će nas ovdje biti dvostruko više – objasnila je. Nesumnjivo, argentinske pjesme ovih će se dana oriti u Areni. No, naš najbolji igrač Marin Čilić pozvao je hrvatske navijače da i oni jednako strastveno navijaju i nose ih do pobjede. – Navijači mogu biti odlučujući pa će svaka pomoć s tribina biti veliki plus – zaključio je Marin.