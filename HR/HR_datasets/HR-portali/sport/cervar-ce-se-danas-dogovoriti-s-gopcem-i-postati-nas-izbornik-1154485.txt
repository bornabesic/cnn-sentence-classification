Lino Červar više ne može natrag. Danas će obaviti posljednji razgovor sa Zoranom Gopcem, dopredsjednikom Hrvatskoga rukometnog saveza. Tema je samo jedna – mjesto izbornika hrvatske muške rukometne reprezentacije. Prema insajderskim informacijama, Lino će biti sljedeći izbornik Hrvatske. No, pitanje je samo pod kojim i kakvim uvjetima. Stranci bili samo dobra ideja Lino je imao tu čast da su čelnici HRS-a njega prvog izabrali za razgovor o mjestu novog izbornika. U redu, postojale su neke ideje s izbornikom-strancem pa su se zvali Valero Rivera, Ulrich Wilbek i Juan Carlos Pastor. Ali, to su na kraju krajeva bile samo dobre ideje. Uglavnom, Lino je saslušao što je Gobac imao za reći, on je pak rekao svoje i zatražio tjedan dana više od 1. ožujka za svoj odgovor. U Savezu su rekli – nema problema. Čekat ćemo još tjedan dana i to je to. I tih tjedan dana istječe danas. Lino je sinoć s Metalurgom igrao susret SEHA Gazprom lige u Našicama protiv Nexea. I dok se njegova momčad uputila prema Skoplju, Lino je otišao u Zagreb. Makedonski novinari kažu da im se Lino prestao javljati. Kao da i sam Lino sluti da se bliži kraj makedonskoj avanturi koja traje od 2010. godine. Te je godine posljednji put vodio hrvatsku reprezentaciju, na EP u Austriji. Hrvatska je u finalu izgubila od Francuske. Bilo je to posljednje finale koje su naši rukometaši odigrali na velikim natjecanjima. Odlaskom Červara uglavnom smo igrali za treća mjesta. Dostignuća “Maga iz Umaga” nisu uspjeli nadmašiti ni Slavko Goluža, koji ga je naslijedio na klupi, ni Željko Babić, koji je pak naslijedio “Ketu”. Goluža je osvojio tri, a Babić jednu broncu. Zašto Lino nije odmah u startu prihvatio mjesto izbornika? Pa, nekoliko je razloga. U trenutku kada se s njim razgovara, Lino je još uvijek izbornik muške makedonske reprezentacije i trener Metalurga. S reprezentacijom Makedonije čekaju ga susreti kvalifikacija za EP u Hrvatskoj. I to još četiri u svibnju i lipnju. S Metalurgom je jučer odigrao zadnju utakmicu SEHA Gazprom lige, ali još ga čeka završnica makedonskog kupa i prvenstva. Lino bi se možda i odrekao angažmana u reprezentaciji Makedonije, ali rado bi ostao u klubu. No, u našem Savezu to ne žele ni čuti. Žele trenera koji će biti na raspolaganju reprezentaciji sto posto. – Nisam nikamo otišao, a da sam zatvorio vrata – rekao je jednom prilikom Červar. Lino želi zlatni triple-double I zato ne želi zalupiti vrata u Metalurgu koji mu je pružio ruku kada je napustio klupu Hrvatske. Uostalom, na klupi Metalurga napravio je čudesne stvari. Ne samo u Makedoniji, nego i u Ligi prvaka gdje je dvaput zaredom igrao u četvrtfinalu. S druge strane Červara jako kopka što u svojoj izborničkoj karijeri nikad nije osvojio europsko zlato. A EP u Hrvatskoj ne da je sjajna prilika, nego možda i posljednja. Novac? Nije presudan. Nije da je to Lini najvažnija stvar u životu. Ali, biti trener s europskim, svjetskim i olimpijskim zlatom... Zlatni triple-double imaju samo dvojica trenera – Vladimir Maksimov koji je s Rusijom bio europski (1996.), svjetski (1997.) i olimpijski prvak (2000.) te Claude Onesta koji je s francuskom bio europski (2006., 2010. i 2014.), svjetski (2009. i 2011.) te olimpijski prvak (2008. i 2012). Lino Červar jako dobro zna što donosi domaći parket. Jednom je to iskusio i osvojio srebro na Svjetskom prvenstvu 2009. No, događaji oko tog finala i velike sudačke pogreške na našu štetu još se i danas prepričavaju. I uvjereni smo da će Červar napraviti sve da bi Hrvatsku nakon osam godina opet doveo do finala. Kod njega neće biti nikakve improvizacije kao u slučaju Željka Babića i nikakvih eksperimenata. Lino će igrati EP s najjačim mogućim snagama. U odnosu na vrijeme kada je bio izbornik, danas je u reprezentaciji dosta igrača koji su već bili pod njegovom komandom. Primjerice Zlatko Horvat, Ivan Čupić, Domagoj Duvnjak. Marko Kopljar i Jakov Gojun. Ne treba zaboraviti ni Luku Cindrića kojeg je Lino trenirao u Metalurgu. Nekako se čini da bi tu bilo mjesta i za Igora Vorija kojeg Lino neobično cijeni. Stručni stožer? E, to će biti zanimljivo. Lini su do sada pomoćnici bili Irfan Smajlagić i Slavko Goluža. Sto posto mogu utvrditi da Smajlagić neće biti Linin izbor ni u jednoj kombinaciji. Goluža? To bi moglo. Goluži bi odgovarala ta pozicija jer mu je to prilika da se opet vrati u reprezentaciju. Boji li se Lino neuspjeha? Pa tko se ne boji. Jer, u slučaju rezultatske katastrofe, svi bi godinama govorili samo o tome. Nitko se više ne bi sjetio Portugala i Atene. I zato je Lino tražio dodatnih sedam dana za razmišljanje. Zato je morao sve staviti na stol i razmišljati – koje su dobre, a koje loše stvari prihvaćanja mjesta izbornika. Što je Lino odlučio? Znat ćemo danas... >>Ivandija: Nećemo dopustiti da nas Celje iznenadi 