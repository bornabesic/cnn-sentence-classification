Darijo Srna se oprostio od naše nogometne reprezentacije nakon briljantnih partija na Euru u Francuskoj, vatreni sad imaju novog kapetana u Luki Modriću. A zamjenik je Vedran Ćorluka, još jedan od starosjedilaca u nogometnoj nam vrsti. I pomalo sa sjetom je Ćorluka govorio o bivšem kapetanu. - Osjeti se da ga nema, kako se ne bi osjetilo. Darijo je svima nama bio autoritet, ali i nositelj dobre atmosfere, a o terenu ne treba ni pričati. Pogotovu kad se sjetimo kako je odigrao Europsko prvenstvo. No, godine čine svoje, možda je mogao još malo igrati za reprezentaciju, ali on je odlučio da je vrijeme za povlačenje. Zvali smo ga prije par dana i zezali, rekli smo mu da je ovdje kao da ga nikad nije ni bilo. No, svi ćemo jednog dana pasti u zaborav - rekao je Ćorluka, prilično dobro raspoložen, pa je odgovorio i na pitanje hoće li opet igrati s vaterpolskom kapicom kao u Francuskoj koju je nosio da bi čuvao glavu i šavove koje je zaradio u borbi za našu reprezentaciju. Neću imati kapicu - Neću, vaterpolisti su sve kapice odnijeli u Rio, tako da ništa od toga – odgovorio je Čarli. Upravo s Turskom na Euru Hrvatska je igrala i upisala važnu i vrijednu pobjedu. Može li se ta utakmica iz lipnja ove godine usporediti s ovom na početku rujna, sad u kvalifikacijama za Svjetsko prvenstvo koje se 2018. igra u Rusiji? - Bit će ovo ipak drukčija utakmica, pogotovu s obzirom na ambijent. Bit ćemo mi maksimalno motivirani, ali nije lako u prvoj utakmici kvalifikacija u kojoj nemaš pravo na pogrešku, koliko god je poslije još mnogo utakmica, igrati pred praznim stadionom, sigurno će to biti drugačiji osjećaj. Drugačiji će biti i Turci, Fatih Terim izostavio je šest igrača od 11 koji su igrali u Parizu protiv Hrvatske. - Iako ima tih nekoliko novih igrača, mislim da će oni biti vrlo slični, neće biti slabiji, to što sad neće biti Turana i još nekolicine igrača, male su to razlike. Sad imaju dosta mladih igrača, mladi će biti još motiviraniji, neće to biti lagana utakmica za nas – kaže Ćorluka uz napomenu da još nisu puno proučavali tu novu tursku reprezentaciju, čekali su da im se priključi Ivan Rakitić. - Nije nas poremetilo to što Ivan nije s nama bio od prvog dana. Važno je da je njegova obitelj dobro, da je on dobro, da mu je glava čista. S Ivanom sam osam, devet godina i znamo se u ‘dušu’, znamo i koliko nam je važan. To što je propustio par treninga uopće nije važno, važno je samo da se on osjeća dobro. I Ćorluka se očito osjeća dobro, pogotovu u Rusiji. Ostao je u moskovskom Lokomotivu iako je bilo želja Bayerna i drugih europskih klubova da ga dovedu. No, očito mu se sviđa u Moskvi. Uostalom, Rusija je i domaćin svjetskoj nogometnoj smotri pa će nogomet ove dvije godine do tog događa biti tamo još više u fokusu. Dobio novi ugovor - Naravno da sam zadovoljan, ponudili su mi ugovor s fantastičnim uvjetima, tamo sam četiri godine, kapetan sam i nije bilo razloga da idem nekamo, a vjerujte, nisam baš imao ni pretjeranu želju za odlaskom iz Lokomotiva – zaključio je dokapetan reprezentacije. 