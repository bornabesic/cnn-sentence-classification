KAO što je prije nekoliko dana najavio u razgovoru za Index, Borna Ćorić izgladio je nesporazume s vodstvom hrvatske Davis Cup reprezentacije i Hrvatskog teniskog saveza, nastale uoči finala Davis Cupa protiv Argentine u prosincu prošle godine. Podsjetimo, Ćorić se spremao za finale unatoč ozljedi, ali izbornik Željko Krajan nije želio riskirati i odabrao je druga imena. Ćorić je očekivao da će tu odluku doznati ranije i zahvalio se izborniku riječima da neće nastupati za Hrvatsku dok je on na čelu reprezentacije. HTS danas je priopćio da su nesporazumi izglađeni. "Nekoliko mjeseci nakon umalo osvojenog Davis Cupa, gdje nas je pratio peh ozljede koljena našeg za velike rezultate nezamjenjivog Borne Ćorića, i vrućih tonova zbog izostavljanja Ćorića iz tima koji se suprotstavio Argentini, Borna, izbornik Željko Krajan i predsjednik HTS-a Franjo Luković razgovarali su o proteklim događajima i budućoj suradnji u nastupima reprezentacije Hrvatske. Izraženo je razumijevanje za Bornino nezadovoljstvo zbog izostavljanja iz ekipe u prošlogodišnjem finalu, ali i obostrana želja da u daljnjim nastupima naše reprezentacije Bona Ćorić da svoj doprinos, onako kako je to omogućilo dolazak do finala Davis Cupa u 2016. godini. Očekujemo stoga da ćemo u rujanskom susretu s Kolumbijom osigurati ostanak u Svjetskoj skupini Davis Cupa te dodatno ojačani iskustvima iz 2016., uz malo sportske sreće, već iduće godine ponovno aspirirati na osvajanje trofeja u tom natjecanju" Borna Ćorić za Index je potvrdio dobar smjer razgovora i želju da opet bude član hrvatske reprezentacije.