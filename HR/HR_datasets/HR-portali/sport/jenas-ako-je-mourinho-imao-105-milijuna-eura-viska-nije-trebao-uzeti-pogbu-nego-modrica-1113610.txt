Paul Pogba ovog je ljeta iz Juventusa stigao u Manchester United za 105 milijuna eura. Francuski nogometaš postao je tako najskuplji igrač u povijesti, ali mnogi ipak sumnjaju u njega. Doduše, ne misle da nije dobar igrač, već da ne vrijedi toliko novca. – Sjećam se Pogbe kad je prvi put bio u Unitedu, znam da je talentiran. Posjeduje određenu kvalitetu, to nije sporno, ali ne odlučuje utakmice i zato ne vrijedi toliko. Da bi isplatio više od 100 milijuna eura, on bi morao zabijati 50 golova po sezoni, a on nije tome ni blizu – kazao je nedavno legendarni Paul Scholes. Slično kao Unitedova legenda razmišlja i Jermaine Jenas, bivši engleski reprezentativac, koji je uvjeren da ima i boljih igrača za United. – Pogba je previše plaćen, United nije trebao potrošiti toliko novca na njega. Ako je već imao 105 milijuna eura, onda je trebao dovesti jednog Hrvata – Luku Modrića – kazao je Jenas koji je s Lukom igrao u Tottenhamu pa dodao: – On je puno učinkovitiji od Pogbe, a i košta manje. Ustvari, Unitedov Morgan Schneiderlin mogao bi igrati ovo što sad igra Pogba.  