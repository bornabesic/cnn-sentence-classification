Dinamo će 31. svibnja igrati u finalu kupa, a suparnika, hoće li to biti Rijeka ili Osijek, doznat će se u srijedu. Zagrepčani su put do finala utrli još u prvoj polufinalnoj utakmici kada su u Maksimiru pobijedili Split sa 6:0 (četiri pogotka Hodžića i dva Ćorića), tako da je ovaj uzvrat u Parku mladeži bio samo formalnost i taj je susret završio bez pogodaka. Za tu formalnost trener plavih Ivajlo Petev tražio je ozbiljnost, a on je izveo pomalo neozbiljan sastav u kojem nije bilo niti jednog stopera, na tim su pozicijama zaigrali veznjak Knežević i lijevi bek Pivarić, a špicu je igrao Ćorić. Plavi su igrali u formaciji: Zagorac – Matel, Knežević, Pivarić, Sosa – Gojak, Moro – Olmo (od 56. Guilherme), Machado, Šitum (od 66. Stojanović) – Ćorić (od 62. Hodžić), tako su plavi utakmicu završila s dva desna i dva lijeva beka. No, i trener nogometaša Splita izmiješao je svoj sastav, igrali su: Bender – M. Baturina, Radovac, Mikulić, Merajić – Jukić (od 71. Okechukwu), Grubišić - Mutombo, Kapetanović, Vercauteren (54. R. Baturina) – Ugrina (od 74. Jovanović). Svjestan je bio Akrapović da ne može ni u snu nadoknaditi tih 6:0, nakon što je i u prvenstvu s 4:0 poražen od zagrebačke momčadi, zna da su mu važnije utakmice u borbi za ostanak u ligi. Dinamo je u prvih 45 minuta bio bolji, pritiskao, imao i nekoliko dobrih prilika, ali su svaki put plavi komplicirali, težili haklerskom završavanju akcija pa nisu uspjeli poentirati, imali su pet udaraca, od toga četiri u okvir dok je Split zaprijetio tek u samom otvaranju utakmice, ali je poluvrijeme završio bez udarca u okvir svog nekadašnjeg kapetana Danijela Zagorca. Nastavak je ponudio slabiji nogomet, s jako malo smislenih akcija. Tijek utakmice: 90' - Kraj utakmice u kojoj nije bilo pogodaka: Split - Dinamo 0:0 80' - Posljednjih deset minuta utakmice u Parku mladeži skromnog sadržaja. 65' - Petev je napravio i treću izmjenu. Umjesto ozlijeđenog Šituma ušao je Stojanović. 64' - Hodžić je ušao u igru umjesto Ćorića, a nešto ranije je Guilherme zamijenio Olma 52' - Ugrina je bio u dobroj prilici, ali se nije snašao. 51' - Mikulić je odlično pucao s 25 metara, ali lopta je prozujala kraj vratnice. 46' - Počelo je drugo poluvrijeme. 45' - Prvo poluvrijeme u Parku mladeži završilo je bez pogodaka. 37' - Na jednu odbijenu loptu natrčao Moro i pucao s 18 metara ravno u vratara Splita. 35' - Još je ostalo deset minuta igre u vrlo siromašnom prvom poluvremenu. 25' - Dinamo je u prvom dijelu bio opasniji. 20' - Ćorić nakon kombinacije sa Šitumom puca ravno u vratara Bendera. 18' - Šitum je zakasnio na loptu nakon sjajnog ubačaja Machada. 12' - Ćorić je pokušao iz slobodnog udarca s lijeve strane, ali je prošla kraj stative. 10' - Igra se uglavnom oko sredine terena uz blagu incijativu plavih. Bilježimo pokušaje Šituma i Ćorića. 1' - Počelo je prvo poluvrijeme. U Parku mladeži ima 200 gledatelja. Sastavi, Split: Bender - Radovac, Jukić, Mikulić, Merajić - Baturina, Grubišić - Mutombo, Kapetanović, Vercauteren - Ugrina. Dinamo: Zagorac - Matel, Pivarić, Knežević, Sosa - Gojak, Moro - Olmo, Machado, Šitum - Ćorić. 