Zoran Mamić napušta Dinamo nakon tri uspješne sezone, u kojima je s plavima osvojio pet trofeja (tri naslova prvaka i dva kupa)! Potpisao je jednogodišnji ugovor s Al Nassrom iz Saudijske Arabije i tako je maksimirski klub uoči sezone ostao bez trenera i sportskog direktora, a prema posljednjim informacijama, s Mamićem u Al Nassr odlazi i njegov dosadašnji pomoćnik Damir Krznar. Saudijci Zorana ‘izuli iz cipela’ Dinamo je, eto, ozbiljno uzdrman, Mamićev je odlazak ipak neočekivan jer je još prije desetak dana govorio da ne odlazi. No, očito je da su Saudijci malo “pojačali” ponudu i Mamića “izuli iz cipela”, o njegovoj se godišnjoj plaći može zasad nagađati, a neki izvori govore da će biti između milijun i dva milijuna eura neto. A tko će zamijeniti Mamića na vrućoj plavoj klupi? Dvojica su ozbiljnih kandidata: Zlatko Kranjčar i Nenad Bjelica. A Kranjčar je, po svemu sudeći, na korak od trećeg preuzimanja plave klupe! Nakon uvodnih naivnih “driblinga” i davno pročitanih “lažnjaka”, Kranjčar nam je ipak otkrio: – Zvali su me iz Dinama i dogovorili smo razgovor u srijedu prije podne! U popodnevnim satima, letim u Pariz u posjet kćeri, tako da će sve znati do podneva. Prema prvom razgovoru, vidio sam da klub ima ozbiljnu namjeru i želi me dovesti, a i ja sam rekao da sam spreman prihvatiti ponudu – rekao je Kranjčar i dodao: Cico: Novac najmanji problem – Sve se mora brzo riješiti, pripreme za novu sezonu su počele, za tri tjedna već je na rasporedu i prvi europski izazov. Dogovorimo li se, vratio bih se iz Pariza za dan-dva, odmah bih preuzeo momčad i 25. lipnja bih je odveo na pripreme u Sloveniju. Hoće li samo financijski uvjeti biti na stolu? – Ma to ćemo najlakše dogovoriti! Najprije, počašćen sam što sam opet kandidat za Dinamova trenera, Dinamo je moj klub i zapravo je normalno da nam se staze opet spoje. Ali, ne može se samo reći “da, da, da”! Moramo razgovarati o projektu, što se očekuje u ovoj sezoni, moramo prelistati brojne potankosti. Iskusan sam i ja, a i ljudi koji vode klub, tako da je jasno kako naš možebitni dogovor neće biti nikakvo ad hoc rješenje, nego početak ozbiljne suradnje – govori Cico. Ipak, najvažnije razdoblje dolazi vam u prvih nekoliko mjeseci – Dinamov je imperativ plasman u skupinu europskih natjecanja, u Ligu prvaka ili u Europsku ligu... – Znam da je najvažnije ostvariti dobar europski rezultat i malo je vremena za upoznavanje. Međutim, spreman sam za svaki izazov! Treba vidjeti i u kakvom će se stanju vratiti reprezentativci s Eura, hoće li biti još dolazaka ili odlazaka... Dakle, obostrano oduševljenje pozivom, jer ja pripadam Dinamu kao i Dinamo meni, bilo je samo trenutačno, sad moramo realno sagledati situaciju. Jeste li razgovarali sa Zoranom? – Ne, posljednji smo se put vidjeli prije desetak dana. Tada mi je Zoki rekao da ostaje u Maksimiru, no očito su se neke stvari promijenile. Ali, preuzmem li momčad, sigurno ću sjesti za stol s Mamićem, pa on najbolje poznaje situaciju u svlačionici – rekao je Kranjčar, koji će se u srijedu sastati s Dinamovim predsjednikom Mirkom Barišićem i klupskim direktorom Tomislavom Svetinom. 