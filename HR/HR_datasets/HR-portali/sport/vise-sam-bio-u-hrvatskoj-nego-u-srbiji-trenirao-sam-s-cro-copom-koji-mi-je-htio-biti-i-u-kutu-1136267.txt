Tijekom vaganja sudionika subotnje borilačke večeri FFC-27 nije bilo napeto kako to zna biti. Predsjednik FFC-a Orsat Zovko, ovaj put, nije imao puno posla. Razdvojiti je morao tek Slovenca Samu Petjea i Armenca s češkom putovnicom Tigrana Movsisjana, a oni će ujedno biti i uvodna borba ove priredbe koja nudi 11 borbi i od toga čak devet za pojas prvaka organizacije. Doduše, vruće je bilo tijekom sučeljavanja aktera glavne borbe večeri između Srbina Darka Stošića i njegova izazivača Nizozemca Diona Staringa. Tijekom onog tipičnog zurenja u protivnika, bivši prvak je naslonio svoje čelo na Stošićevo, a ovaj nije ustuknuo pa su se tako odmjeravali oko pola minute. - Ja i danas mislim da sam ja dobio prvu borbu. Prva runda je bila njegova, druga neodlučena, a treća moja, a ja sam u takom odnosu snaga kao tadašnji prvak trebao imati određenu prednost. No, gledat ću na sve to kao na to da sam Stošiću zapravo samo posudio pojas na nekoliko mjeseci, no sada je vrijeme da ga uzmem natrag. Ova borba bit će žešća, udarat će se jače, a ja ću se potruditi da suci ovaj put ne presuđuju pobjednika - kazao je Nizozemac na što je srpski teškaš odgovorio ovim riječima: - Da se Staringa ne bojim dokazao sam i time što sam mu priliku za uzvrat, a nisam morao, no nisam htio da u očima navijača ispadnem kao netko tko izbjegava tu borbu. I ja vjerujem da će ova borba biti drugačija, da ćemo razmijeniti više udaraca no u prvom našem okršaju i da će borba završiti možda i bez odluke sudaca. Stošić se nada određenom broju svojih navijača iz Srbije, ali se nada da će biti i hrvatskih poklonika slobodne borbe koji će ga bodriti. - Često se ja ovdje spreman pa imam i tu prijatelja. Uostalom, posljednji tjedan sam bio više u Hrvatskoj nego u Srbiji, tri sam tjedna trenirao i sparirao s Cro Copom koji je čak bio spreman da mi bude u kutu, no kako mu je pao imunitet nije se smio izložiti jer uskoro i on ima borbu. No, zato će sa mnom biti njegov boksački trener Stipe Drviš. Glavna borbu prvog dijela priredbe, programa kikboks borbi, bit će okršaj između Zagrepčanina Mladena Brestovca i Francuza Daniela Lentiea. - Bit će to još jedan težak meč za mene, no naviknuo sam na to. Uostalom, vrhunski sam pripremljen, nisam stao. Treniram od ljeta, a mečevi se samo nižu - kazao je Brestovac, jedan od sedam Hrvata u programu koji nudi 11 borbi. A taj, takozvani "fight card", nudi trojicu Zagrepčana (Brestovac, Pejić, Jelčić), no takvim se može smatrati i Koprivničanac Ivica Trušček koji vrlo često trenira u Zagrebu. - S obzirom na to da ima priliku osvojiti pojas, ovo mi je najvažnija borba u životu i nadam se da ću ju završiti nekim zahvatom gušenja ili udaranjem u parteru. Ako ga tako ne dovršim osjećat ću se neuspjelo - kazao je Ivica koji na vaganju nije gledao u oči svog protivnika Roberta Soldića (BiH), već je gledao u publiku. No, zato je aktualni prvak Filip Pejić zurio u svog izazivača Jamesa Bruma kojem je najavio: - Promijenio sam tim i vidjet ćete moj napredak. Pokazat ću to protiv boljeg protivnika no što je onaj protiv kojeg sam osvojio naslov. Što da kažem osim da ću ga nokautirati. Znate da ću ja uvijek pružiti dobar meč i neću lako ispustiti taj pojas. Za razliku od Pejića koji pojas brani, Luka Jelčić, Zagrepčanin s dublinskom adresom, pojas tek treba osvojiti, a u borbi za upražnjeno prijestolje kategorije do 70 kg prepriječit će mu se Talijan Danilo Belluardo kojeg će u ovoj prilici voditi hrvatski trener Zelg Galešić. - U Dublinu, u kojem sada živim, nedavno sam se borio za pojas jedne druge organizacije na priredbi koju su organizirali Poljaci, a imao sam i poljskog protivnika. Ovo je pak moj rodni grad, moj dom, i bit će mi posebno zadovoljstvo ako pojas FFC prvaka osvojim baš u Zagrebu. Inače moj protivnik je svašta govorio, pa tako i da mi je loš jiu jitsu, da sam na nogama kao balerina, no znate da nije bitno što se kaže nego tko kaže - kazao je Jelčić kojeg bi kroz borbu trebao voditi John Kavanagh, trener najpopularnijeg UFC borca Conora McGregora. - Premda je u petak navečer morao biti u Dublinu, jer na jednoj priredbi ima 11 svojih boraca, obećao je da će ranom zorom sjesti na prvi zrakoplov za Zagreb i da će mi biti u kutu - dodao je Jelčić. A Dubrovčanin Maro Perak u svom će kutu imati svoga brata Kristijana s kojim je pripremao taktiku kako se ne bi ostvarile prognoze Amerikanca Jeremyja Kimballa. Naime, borac koji si tepa da je "Grizli", najavio je da će srušiti vlastiti rekord FFC-a u brzini nokauta koji iznosi 14 sekundi. - U pravu je Kimball kad kaže da ćete vidjeti brzi nokaut, no on će biti taj koji će zaleći - poručio je Amerikancu član dubrovačkog Gladijatora. A organizatori su pak poručili da je kapacitet Arene za ovu priliku sveden sa 15.000 na 8.000 pa da, ako imaju namjeru doći na ovaj borilački spektakl, ne čekaju posljednji čas. PROGRAM BORBI - KIKBOKS (20 sati): 70 kg: Samo Petje (Slovenija) - Tigran Movsisjan (Češka), 77 kg: Ivan Bilić (Hrvatska) - Giorgi Bazanov (Gruzija), 85 kg: Denis Marjanović (BiH) - Rene Wimmer (Austrija), 95 kg: Clyde Brunswijk (Surinam) - Andy Vrtačić (Hrvatska), teška: Mladen Brestovac (Hrvatska) - Daniel Lentie (Francuska). SLOBODNA BORBA (22 sata): 66 kg: Filip Pejić (Hrvatska) - James Brum (Engleska), 70 kg: Luka Jelčić (Hrvatska) - Danilo Belluardo (Italija), 77 kg: Ivica Trušček (Hrvatska) - Roberto Soldić (BiH), 84 kg: David Mitchell (SAD) - Andy Manzolo (Estonija), 93 kg: Maro Perak (Dubrovnik) - Jeremy Kimball (SAD), teška: Darko Stošić (Srbija) - Dion Staring (Nizozemska). 