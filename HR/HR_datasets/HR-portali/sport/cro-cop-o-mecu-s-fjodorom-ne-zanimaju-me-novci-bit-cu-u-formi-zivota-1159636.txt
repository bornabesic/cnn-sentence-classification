Poput bombe odjeknula je u borilačkom svijetu izjava Mirka Filipovića kako se u oproštajnom meču želi ponovno boriti s ruskom legendom Fjodorom Jemjeljanjenkom. Naravno, ako mu to dopusti bolno koljeno koje je nedavno operirao. Mirko i Fjodor dosad su se prvi i jedini put susreli 28. kolovoza 2005. godine u PRIDE-u i mnogi su taj meč proglasili jednim od najboljih u slobodnoj borbi. Pobjedu je nakon tri sjajne runde odnio ruski borac i to jednoglasnom odlukom sudaca.  - On je bio protivnik kojeg sam priželjkivao, nisam se do sada izjašnjavao. Prije mečeva u Japanu rekao sam ako osvojim turnir, a morao sam osvojiti da dobijem kredibilitet. To je jedina borba koja mene zanima. Ne zanimaju me novci, niti mi fali mečeva imam ih jako puno. To je jednostavno povijest mog sporta - izjavio je Mirko za Dnevnik Nove TV i dodao: - Ako dođe do te borbe ona će se održati u Bellatoru. On ima ugovor s Fjodorom i ne bi ga pustio bilo gdje. Vjerujem da će Fjodor to prihvatiti. On se bori 24. lipnja u NY s Mitrioneom. I, ako tu borbu dobije, ja sam na raspolaganju da odradimo to do kraja godine. I baš zbog toga sam išao na vatrogasnu operaciju koljena. Cro Cop naglašava da će biti u najboljem izdanju za revanš. - Vjerujem da bi jedino mogli očekivati drugačiji ishod meča od onog prije 12 godina. I prije ovog turnira u Japanu govorili su mi  'pa di ću sa 42 godine' a bio sam u vrhunskoj formi. Vjerujte mi da ću biti u formi života. To je za mene meč života i povijest ovog sporta definitivno - zaključio je Filipović. >>'Ne žalim što sam prihvatio borbu s Cro Copom. On je bio pametan, poslužio se lukavstvom da pobijedi' 