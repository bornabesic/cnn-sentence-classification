Ako ste narednog vikenda slobodni i blizu Omiša, navratite na rukometni spektakl. U gradu na ušću rijeke Cetine gotovo 600 rukometašica i rukometaša iz 20-ak zemalja okupit će se na prvom Svjetskom kupu za rukometne veterane, a predvodit će ih legende poput Patrika Ćavara i Svitlane Pasičnik. U organizaciji Marija Čaljkušića (Kamp rukometnih vratara), najpoznatije hrvatske veteranske rukometne ekipe (Zlatne godine), te najpoznatijeg rukometnog portala (Planet Handball), u novoizgrađenom omiškom sportskom centru 'Ribnjak', 28. travnja do 1. svibnja održati prvi Svjetski kup za rukometne veterane. - Svjetski kup rukometnih veterana globalni je projekt, koji za grad Omiš i Hrvatsku ima veliki značaj. Kako zbog promocije rukometa, tako i zbog velikog broja turističkih noćenja – kazao nam je organizator Mario Čaljkušić, te otkrio kako je natjecanje organizirano u dvije starosne kategorije (+50 i +37), a prijavljena su 22 tima s preko 500 rukometašica i rukometaša, i to iz Hrvatske, Mađarske, Italije, Poljske, Ukrajine, Češke, Austrije, Crne Gore... Na otvaranju, koje će biti upriličeno u petak 28. travnja u 18.00 sati, pojavit će se većina sudionika predvođeni najpoznatijim rukometnim imenima poput Patrika Ćavara, koji će i otvoriti natjecanje, a među ostalima će nastupiti i Nikša Kaleb, Silvio Ivandija, Mihovil Štimac, Slavko Goluža, Svitlana Pasičnik... Bit će to pravi mamac za gledatelje. - Pozivamo sve gledatelje na svečano otvaranje 28. travnja u 18:00 sati, kada će se uz rukometne majstorije moći uživo uvjeriti kako rukometaši kuhaju, jer veterani Metkovića pripremaju 700 porcija ribe i plodova mora, koje će podijeliti sudionicima i gledateljima – otkrio nam je Čaljkušić. Svečano otvaranje povjereno je legendarnom Patriku Ćavaru, koji nam je priznao da se u zadnje vrijeme više druži s teniskom, nego rukometnom loptom.  - Sjajna je ovo ideja, nakon dugo vremena srest ću neke drage ljude koje nisam vidio godinama, te se prisjetiti davnih bitaka koje smo vodili. Počašćen sam što ću biti dio ove lijepe priče, a nastupit ću za momčad iz Splita. Momci su me pozvali, nije da sam nešto u formi jer igram samo tenis, ali sigurno dolazim. Znam da se ovom turniru raduju svi, jer rukomet je specifičan sport, nitko od nas ne igra rekreativno rukomet, kao što se rekreativno igraju košarka, tenis ili nogomet. Zato nam je ovo prilika da se opet okušamo u rukometu, da vidimo gdje smo, ali i da gledatelji vide što još uvijek možemo. Možda više nemamo snage i brzine, ali nismo zaboravili lijepe poteze i atrakcije – kazao je Ćavar, koji će zaigrati protiv svog dugogodišnjeg suigrača Slavka Goluže. - Žao mi je što je rukomet u Dalmaciji pao na jako niske grane, što Metković, Split i još neki gradovi više nisu rukometni gradovi, no siguran sam da je rukomet još uvijek popularan i da će ljudi doći i podržati ovaj hvale vrijedan projekt. 'Međunarodni kamp rukometnih vratara' i 'Svjetski kup za rukometne veterane' rijetke su svijetle točke kada je dalmatinski rukomet u pitanju. Iako imam obaveza u Zagrebu, sigurno ću se spustiti do Omiša kako bi vidio neke drage ljude koje nisam vidio odavno, ali i da se okušam na terenu. Nadam se da nisam previše zaboravio igrati. Program turnira za 28. travanj:  16:00 – Početak odigravanja utakmica. 17:00 – Priprema 700 besplatnih obroka ribe i plodova mora za sudionike i gledatelje. 18:00 – Svečano otvorenje turnira koje će obaviti Patrik Ćavar. 18:30 – Zabavni program uz gostovanje Enesa Bešlagića. 