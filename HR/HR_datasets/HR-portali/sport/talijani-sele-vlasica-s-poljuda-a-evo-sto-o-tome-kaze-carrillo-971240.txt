TALIJANSKI mediji jutros su javili da je za Nikolu Vlašića, najvrjednijeg eksponata Hajduka, zainteresiran Torino. Navodno je trener Torina Siniša Mihajlović već stupio u kontakt s Vlašićevom stranom, koja je još ranije poručila da će, ako dođe ponuda koja zadovolji i Hajduk i igrača, doći do realizacije transfera. Torino za najvećeg Hajdukovog talenta nudi pet milijuna eura, a na njemu planira zaraditi čak tri puta više.  Što o svemu kaže Hajdukov trener Joan Carrillo? "Nemam pojma o tome. Mislim da smo u razdoblju spekulacija i meni to nije važno. Kako ne mogu sam odlučivati o tim stvarima, koncentriran sam na utakmicu s Interom. Znate što, dobro je da govore o mojim igračima. Sada je najbolje za sve nas da damo 200 posto, a poslije ima vremena za sve. Nećemo izgubiti koncentraciju, jer postoje ljudi u klubu koji rade na takvim stvarima..."