Po procjenama Fibinih novinara, Cibona je najjača momčad među osam preostalih u Europa kupu, a govorimo tu još i o Telekomu iz Bonna (2), Elan Chalonu (3), Oostendeu (4), Ušaku (5), Jeniseju (6), Nanterreu (7) i Ironiju (8). No, ova procjena ima nemale manjkavosti jer su oni mjerili po uvjerljivosti u osmini finala koji je Cibona, jedina, prošla s dvije dvoznamenkaste pobjede. No, stanje s ozljedama u sastavu Zagrepčana trenutačno je takvo da je u tom paru s Chalonom, favorit francuska momčad. Priznaje to i Cibonin trener Damir Mulaomerović: – Ova nam utakmica dolazi u jako nezgodnom trenutku, baš kada nam se razbolio Emir Sulejmanović, koji gotovo sigurno neće igrati, i kada se ozlijedio Luka Žorić, koji je naš jedini pravi centar i koji će ipak pokušati igrati. A dodatna nevolja je u tome što Chalon ima Moustaphu Falla, centra visokog 218 cm, kojeg će, kada to ne čini Gospić (203 cm), morati čuvati ili Šakić (204 cm) ili Slavica (203 cm). Osim tornja Falla, Francuzi imaju i tri moćna Amerikanca, razigravača Robersona (180 cm), braniča Harrisa (195 cm) i četvorku Clarka (201 cm). Chalon raspolaže s čak 10 tamnoputih igrača i samo jednog bijelca koji ima zanimljivo prezime Bouteille. No, “gospodin Butelja” će tu biti najmanji problem jer bi cibose mogli “buteljirati” spomenuti Amerikanci. – Mi ne smijemo prihvatiti trku s njima, već igru moramo svesti pet na pet tim više što vidim i neke slabosti u njihovoj obrani. Napad im je jača strana i ti njihovi jaki individualci mogu biti njihova prednost, ali ako nemaju svoj dan oni mogu biti i njihov problem. Sretna okolnost po Cibonu je ta što se uzvrat igra za dva tjedna, a ne za jedan kao u ostalim parovima, a tada bi vukovi mogli biti kompletni.  