Košarkaši Philadelphia Sixersa izborili su najveću ovosezonsku pobjedu, razmontirali su Dallas Maverickse (116:74), u čemu je Dario Šarić sudjelovao sa 10 koševa, sedam skokova i pet asistencija. Pedantni klupski kroničari odmah su primijetili da je mladom Šibenčaninu to bila 18. utakmica u nizu u kojoj je postigao dvoznamenkasti broj koševa, što je u povijesti Sixersa, u svojoj prvoj sezoni, uspjelo samo Allenu Iversonu, Clarenceu Weatherspoonu i Leeju Shafferu. Sve to skupa primijetio je i najbolji igrač suparničke momčadi Dirk Nowitzki, košarkaš koji igra svoju 19. NBA sezonu: – Šarić u svojoj prvoj sezoni igra puno bolje nego ja. A ja sam se mučio duže vrijeme. Šarić se dobro osjeća I doista, Nowitzki je u svojoj prvoj sezoni knjižio 8,2 koša po utakmici, a iz igre je pogađao s 40 posto uspješnosti. Šarić pak ima prosjek od 12 koševa i šut od 41 posto, ali u cijeloj sezoni. Ako se pak izvuku brojke od posljednje utakmice u kojoj je bio jednoznamenkasti (8. veljače), a od tada je odigrao 16 utakmica, onda je prosjek puno bolji (20,3 koševa, 8.0 skokova uz šut 48.4 posto). – Teško je igrati dobro na parketu ako se ti ne osjećaš dobro izvan parketa. No, Šarić se u ovoj momčadi očito dobro osjeća. Čini se kao da igraju jako puno preko njega, a njegova je specijalnost da može igrati dobro u oba smjera. Dobar je u prodoru, zna koristiti tijelo i zabiti iz kontakta, a zna izvući i prekršaj. U stanju je preuzeti odgovornost i zabiti tricu. U važnim situacijama Sixersi njemu daju loptu da kreira – kazao je Nijemac kojeg mnogi NBA novinari smatraju najvećim europskim košarkašem u NBA povijesti. I Zubac u dobrom nizu Osim za Šarića, u kontekstu lijepe NBA budućnosti, američki novinari pišu i za Ivicu Zupca (216 cm) koji je po četvrti puta započeo utakmicu u početnoj petorci. U domaćem porazu njegovih Lakersa protiv Bucksa (103:107) Zubac je upisao 18 koševa i 8 skokova za 29 i pol minuta provedenih na parketu. Zubac je jučer proslavio tek 20. rođendan i dokaz je da za supertalente nije prerano i da mogu značajno participirati u NBA ligi i bez iti jedne odigrane sezone u jakom europskom natjecanju.• 