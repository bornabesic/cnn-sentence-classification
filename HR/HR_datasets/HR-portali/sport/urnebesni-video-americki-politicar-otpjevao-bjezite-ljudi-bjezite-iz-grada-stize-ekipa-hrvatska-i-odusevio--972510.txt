Foto: Facebook HRVATSKA će u šarenom sastavu u noći sa subote na nedjelju u 1.30 po hrvatskom vremenu odigrati prijateljsku utakmicu s najjačim sastavom Meksika. O logici odigravanja te utakmice, dok se čeka finale Hrvatskog kupa te Lige prvaka gdje će hrvatski igrači imati itekako bitnu ulogu, previše smo toga napisali, pa nema potrebe da se ponavljamo.  Što je tu je, ''repka'' će takva kakva je na megdan nabrijanim Meksikancima u Los Angeles, Šuker će zaraditi nešto keša, a reputacija nekad omiljene reprezentacije ionako je odavno prohujala s vihorom. Joe Buscaino, američki političar i vrlo popularan gradski vijećnik u Los Angelesu, čovjek je koji će na neki način biti domaćin Hrvatskoj i Meksiku, a da se ozbiljno prihvatio uloge koju je dobio, pokazuje i ovaj genijalan video uradak. Simpatični Joe se potrudio ne samo naučiti dvije-tri riječi hrvatskog, već je otpjevao par stihova popularnih navijačkih pjesama, pričao je na hrvatskom, a sve kako bi se zahvalio svojim sugrađanima hrvatskog porijekla u Los Angelesu. "Bježite ljudi, bježite iz grada, stiže ekipa hrvatska", otpjevao je Joe. "Los Angeles i MLS u subotu će biti domaćini prijateljske utakmice Hrvatske i Meksika. Ponosan sam što imamo najveću koncentraciju stanovnika hrvatskog porijekla na zapadnoj obali SAD-a. Znam koliko je ova utakmica važna za obje strane i sretan sam što mogu sudjelovati u svemu. Moji meksički i hrvatski sugrađani poučili su me vašim navijačkim pjesmama i spreman sam navijati i za jedne i za druge idući vikend", napisao je Buscaino na svom Facebook profilu. Ispod objave odmah su se javili i Hrvati iz Los Angelesa pohvalivši ga i zahvalivši mu na potpori."Ja sam vaš i volim Hrvate, bit ću uvijek vjeran", rekao je na solidnom hrvatskom vijećnik te nastavio dokazavši da za razliku od hrvatskih političara u slučaju s engleskim, vrlo dobro barata stranim jezicima: "Ponosan sam predstavljati Hrvate u Los Angelesu i ponosan što Hrvatska prvi put igra u Americi. Vidimo se na stadionu. Ajmo, Vatreni!"