Foto: Twitter U 36. kolu Primere Barcelona je u subotu na Camp Nou dobila Villarreal sa 4:1, uz dva pogotka Messija (45, 82-pen), dok su po jedan zabili Neymar (21) i Luis Suárez (69). Messi je odigrao još jednu čudesnu utakmicu i bio je najzaslužniji što je Barca razbila Žutu podmornicu i nastavila mrtvu utrku s Realom za naslov. Čarobni Argentinac zabio je dva gola i asistirao je Neymaru za Barcin prvi. Ipak, i Brazilac je zaslužio da se nešto napiše o predstavi koju je sinoć odigrao.  Istina, zabio je gol, ali ovaj tekst nije posvećen tom pogotku već čaroliji koju je Neymar pružao gotovo u svakom kontaktu s loptom. Neki od driblinga koje smo jučer vidjeli čista su umjetnost, a onaj jedan, kad je na gol-aut liniji nevjerojatnim potezom izbacio iz igre braniča Villarreala definitivno je jedan od najljepših koje smo imali prilike vidjeti na nogometnim terenima posljednjih godina.  Barcinog Brazilca, unatoč silnom nogometnom znanju, mnogi ne vole. Jer, koliko je god genijalan igrač, Neymar često dokazuje da ga stigma nepopravljivog  ''padavičara'' i bijednog simulatora zasluženo prati. Protiv PSG-a i Juventusa u Ligi prvaka mogli smo se uvjeriti da Brazilac, kad stvari ne idu onako kako je on zamislio da će ići, postaje nervozan, a onda u prvi plan izađe sve ono zbog čega ga mnogi drže najantipatičnijim igračem u svijetu vrhunskog nogometa - žica faulove, udara s leđa, napada suce, baca se po travnjaku i simulira.  Ipak, da je riječ o nogometnom geniju moraju se složiti i oni koji ga ne vole. Jer gledajući ove snimke u sjećanje nam odmah dolazi Ronaldinho, legendarni Brazilac i majstor driblinga te posljednji vrhunski nogometaš koji nogomet nije igrao već koji se nogometa igrao. Uvijek uz osmijeh od uha do uha.