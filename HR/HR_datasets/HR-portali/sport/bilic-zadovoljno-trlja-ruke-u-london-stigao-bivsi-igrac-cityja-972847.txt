Foto: West Ham / Twitter SLAVEN BILIĆ dobio je veliko pojačanje za sljedeću sezonu. Hrvatski trener i West Ham predstavili su Pabla Zabaletu, koji je stigao iz Manchester Cityja kao slobodan igrač i potpisao ugovor s Hammersima do 2019. godine. "Jako sam sretan zbog dolaska ovdje. West Ham je veliki klub i ima sjajne navijače, jedne od najboljih u Engleskoj. Želimo se svi povezati i dati sve od sebe za momčad u sljedećoj sezoni, a siguran sam da će nam navijači pomoći u tome", rekao je na predstavljanju Zabaleta.  Iskusni 32-godišnji Argentinac nastupao je za City od 2008. do ove godine i odigrao 333 utakmice, uz 11 golova i 28 asistencija. Također, karijeru je započeo u San Lorenzu, a od 2005. do 2008. igrao je za Espanyol. S Cityjem je za devet godina uspio osvojiti po dva naslova Premier lige i Liga kup, te po jedan FA kup i Community Shield.