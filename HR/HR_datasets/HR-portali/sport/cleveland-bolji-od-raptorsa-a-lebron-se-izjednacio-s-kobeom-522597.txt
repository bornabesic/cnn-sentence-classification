NBA prvaci posljednju utakmicu odigrali su 23. travnja kada su s 4-0 pomeli Indianu. A tih sedam dana pauze nije 'uspavalo' LeBrona i Cleveland Cavalierse, koji su u prvoj utakmici polufinala Istoka svladali Toronto 116-105. Kralj James zabio je 35 koševa uz 10 skokova, Kyrie Irving utrpao je 24 uz 10 asistencija, dok je Tristan Thompson također ostvario 'double-double' učinak, 11 koševa i 14 skokova. A ne treba zaboraviti niti Kevina Lovea s 18 koševa i devet skokova. - Ne razmišljam o prošlosti i budućnosti, samo o sadašnjosti. Zato i mogu igrati ovako dobro jer se ne opterećujem. Zanima me samo kako pobijediti u idućoj utakmici - rekao je LeBron. James je 88 puta u doigravanju zabio više od 30 koševa te se izjednačio s Kobeom Bryantom. Samo je  Michael Jordan 30 i više koševa utrpao više puta, 109. LeBronu treba 25 koševa da bi na drugom mjestu prestigao Kareema Abdul-Jabbara, koji je u doigravanju ukupno postigao 5762 koša. Jamesu nedostaju i još dvije trice da se pridruži Rayu Allenu, Reggieju Milleru i Manu Ginobiliju. Njih trojica jedini su u povijesti NBA doigravanja utrpali više od 300 trica. Kod Toronta najbolji su bili Kyle Lowry s 20 koševa i 11 asistencija, DeMar DeRozan a 19 koševa i sedam skokova te PJ Tucker s 13 koševa i 11 skokova. San Antonio Spursi u prvoj utakmici polufinala Zapada dobili su pravu lekciju od Houstona. U jednom trenutku gubili su čak s 39 koševa razlike da bi u konačnici bili poraženi s 'podnošljivih' 27 (126-99). Rocketsi su zabili 22 trice iz 50 pokušaja. James Harden utrpao je 20 koševa uz 14 asistencija, Trevor Ariza dodao je 23 koša, a Clint Capela ubacio je 20 poena uz 13 skokova. 