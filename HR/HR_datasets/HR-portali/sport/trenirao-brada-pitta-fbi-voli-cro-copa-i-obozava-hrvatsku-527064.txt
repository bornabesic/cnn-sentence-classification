Legendarni američki trener Steve Maxwell ikona je jiu-jitsua, što kroz svoje dane kao borac, što danas kao trener. Kada pogledate njegovu fotografiju, pomislite kako je tek zašao u pedesete. I tu se prevarite. Slavni instruktor fitnessa ulazi u 64. ljeto i djeluje kao da bi iz cipela mogao izbiti i Chucka Norrisa. Steve je čovjek koji iza sebe ima impresivnu povijest, pa i u sedmom desetljeću života inspirira svojim primjerom i djelovanjem. Mnogi ga zovu najpoznatijim svjetskim 'beskućnikom' jer su njegovi seminari popularni diljem svijeta, ali on to vidi drugačije. - Pa, nisam ni slavan, a nisam ni beskućnik zbog toga što je moj dom svugdje gdje putujem. Nisam ni poznat jer 'pola svijeta' nije čulo za mene. Tko god to tako kaže, trebao bi prestati - kaže nam Maxwell za početak pa nastavlja: - Istina je da nemam stalno prebivalište i da stalno putujem svijetom s torbom na leđima. Često sam po hotelima i morao sam srezati stvari koje nosim sa sobom na jednu malu torbu - kaže Steve. Proputovao je gotovo cijeli svijet, ali u jednu zemlju vraća se po treći put. U sasvim jasnoj misiji. - Došao sam u Zagreb na poziv Marina Bašića i ono što mi se najviše svidjelo jesu gimnastički vježbački parkovi u gradu. Fantastična mjesta... Također, sviđaju mi se ljudi u Hrvatskoj; oni izgledaju jako dobro, imaju puno zdravije navike od Amerikanaca i u njihovom društvu se osjećam ugodno - otkriva nam Steve. Od sportaša pomnije prati Serenu Williams i Tigera Woodsa, no jedno ga ime posebno oduševljava. - Od profesionalnih sportova jedino pratim NFL i divim se Tomu Bradyju iz New England Patriotsa. Fantastičan je atleta - govori Maxwell pa izdvaja i neke naše asove. - Mirko 'Cro Cop' Filipović mi je na vrhu, jako ga cijenim. Ipak, najdraži mi je Marino Bašić. Steve je trener od 1972. godine i tvrdi kako je najviše naučio iz vlastitih pogrešaka. - Oh, da! Jedna od najvećih je opsjednutost količinom težine. Druga teška greška je ne korištenje ispravne tehnike. Kasnije sam shvatio kako nije važno koliku ću težinu podići i koliko puta, nego sam shvatio da je najvažnija stvar na koji ću način to sve izvesti. Da sam koristio bolju tehniku izvedbe u mlađim danima, sigurno bih se spasio raznih ozljeda. Kao hrvač, shvatio sam da dobro odrađeni trening snage treba sprječavati ozljede, a ne uzrokovati ih - govori Steve pa dodaje još jednu stvar koju smatra krivom: - Vjerovao sam da će mi korištenje raznih suplemenata pomoći i potrošio puno novca na te stvari. Za vrijeme natjecanja u BJJ-u vjerovao sam kako će mi to pomoći. Shvatio sam kako je to bacanje novca i da se osjećam puno bolje i bistrije poslije izbacivanja toga iz svog života. Mislim da su suplementi bezvrijedni te da kreiraju disbalans u tijelu.  Smatra kako ljudi danas u fitnessu rade mnoge pogreške i da se puno toga svodi na međusobno natjecanje, npr. koliko tko može napraviti sklekova. Zaboravlja se kvaliteta izvedbe. - Recimo, mislim da je CrossFit čista ludost! To nije dobro za tijelo. Pa, tip koji je to izmislio je debeo i samim time ne pruža dobar primjer - smatra Steve. U svojoj je bogatoj karijeri trenirao razne poznate američke sportaše poput Jeffa Tomilsona, Davisa Akersa i Davida Bella, a gotovo svi svjetski prvaci u BJJ-u prošli su kroz njegov dril.  Osim toga, Maxwell je bio zadužen za fizičku pripremu specijalaca FBI-ja, DEA-e te philadelphijske policije.  Pored navedenih, bio je osobni trener slavnom hollywoodskom glumcu Bradu Pittu za vrijeme snimanja filma '12 Monkeys'. Ukoliko detaljno želite vidjeti koliko impresivno izgleda Steveov CV, provjerite ovdje. - Moram priznati kako ne bih volio trenirati niti jednog sportaša posebno. Većina njih su prave primadone! Ako bih mogao birati, trenirao bih Marina Bašića. Ma, trenirao sam mnoge poznate sportaše, ali većina njih ne slušaju. Misle da znaju baš sve - kaže Maxwell i dodaje: - Preferiram trening s običnim muškarcima i ženama. Također, volim raditi i s ljudima iz filmske industrije. Trenirao sam neke filmske zvijezde i oni slušaju. Volio bih trenirati Guya Ritchieja i Claire Danes zato što sam veliki njihov obožavatelj. Prisjetio se potom svojih početaka. - Uh, imao sam problema kao klinac. Bio sam malen i osjećajan dječak. Također, kreativan uz izraženu crtu za umjetnost. Bio sam tih, ali u susjedstvu su živjeli stariji dečki koji su bili vrlo grubi. Nas sitnije su znali fizički napadati i moj otac je bio zabrinut za mene. Počeo me u desetoj godini učiti tehnikama boksa i tu se razvio moj interes za borilačke sportove. Imao sam uspjeha u hrvanju, a nisam bio nešto posebno dobar u ostalim sportovima. Mogu reći čak kako sam u hrvanju bio talentiran i tako sam od jednog od najslabijih dječaka u osnovnoj školi uspio postati jedan od najjačih u srednjoj. Ma, nisu me više smjeli ni taknuti. Kasnije sam se okušao u jiu-jitsuu i o meni se skrbila slavna Gracie obitelj - prepričava nam Steve. Naime, obitelj Gracie borilački svijet smatra jednom od najutjecajnijih obitelji u povijesti MMA-a te ih mnogi nazivaju pionirima borilačkih vještina.  Naš junak Steve Maxwell je prva osoba ovlaštena za podučavanje Gracie Jiu-Jitsua u SAD-u i prvi je Amerikanac koji je zaradio crni pojas od velikog Relsona Gracieja. O kakvim je tu ljudima riječ, jednom je prilikom govorio i Chuck Norris. - Bio sam u Rio de Janeiru na odmoru i počeo trenirati jiu-jitsu. U svakoj školi se spominjala obitelj Gracie pa sam morao saznati tko su. Upoznao sam ih i pitao mogu li trenirati s njima. Bio sam crni pojas u judu pa sam mislio da ću se solidno nositi s njima. Bio sam s Ricksonom Graciejem u parteru, igrao se sa mnom kako je htio. A onda sam probao s ocem koji je malen čovjek. Uspio sam doći na njega, a on mi je rekao da ga udarim. Nisam htio, ali sam morao. Iduće čega se sjećam jest da sam se probudio iz nesvijesti. Grlo me boljelo, nisam mogao gutati, a on mi se ispričavao - prisjetio se jednom prilikom 'okršaja' s obitelji Gracie legendarni Chuck Norris.