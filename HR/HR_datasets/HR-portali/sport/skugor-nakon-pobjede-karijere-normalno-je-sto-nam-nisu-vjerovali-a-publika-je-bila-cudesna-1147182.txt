Franko Škugor bio je presretan nakon pobjede nad favoriziranim Pablom Carrenom Bustom (3:6, 6:3, 6:4, 4:6, 7:6), skoro 200 mjesta bolje plasiranim od sebe na ATP listi (26.-223.), a kojom je donio Hrvatskoj vodstvo protiv Španjolske (1:0). - Ne znam što bih rekao, hvala divnoj publici, gušt je igrati doma, nevjerojatni su gdje god smo igrali, Zadar, Zagreb, to je nešto posebno... Gubio sam 4:1 u četvrtom setu, bez publike se ne bih digao. U srijedu sam primio infuziju, ali na sreću bolest je prošla, trajalo je samo jedan dan. Leđa? To su sitni problemi s kojima živim i funkcioniram - kazao je Škugor. Šibenčanin je dodao i kako ne krivi ljude koji nisu vjerovali u ovu hrvatsku momčad. - Ne mogu kriviti ljude za taj način razmišljanja. Ako se pogleda rezultate, na papiru situacija je takva. No, igrali smo s tim dečkima. I oni su prošli kroz to što mi neki još uvijek prolazimo. Znamo što je potrebno da bi dobili takve igrače i sposobni smo za to, što sam ja danas i pokazao. Mi jednostavno taj dan moramo dati 120 posto, a oni možda mogu dobiti sa 80 posto. To je možda jedina razlika. No, da ne možemo dobiti meč, s tim se ne bih složio i mi jednostavno to gledamo iz druge perspektive - kaže i dodaje: - Došli smo tu kako bi dali svoj maksimum. Možda ćemo izgubiti susret, možda dobiti, ali mislim da to u ovom trenutku nije toliko važno. Važno je da se pokažemo u dobrom svjetlu, da smo u ovom trenutku zaslužili ovaj poziv. To ćemo i napraviti. Kazao je i kako je očekivao bolji početak meča svog suparnika. - Krajem prvog seta osjetio sam dobar ritam i uspio sam se izdići s 2:1 u setovima. Onda je uslijedio mali pad, a za završetak meča niti ne znam što bih rekao - zaključio je hrvatski junak. Španjolski reprezentativac Pablo Carreno Busta, koji je poražen u dvoboju s Frankom Škugorom u četverosatnom dramatičnom dvoboju u osječkoj dvorani Gradski vrt, izjavio je da je znao kvalitetu hrvatskog tenisača, ali da ga je ipak iznenadio svojom izvedbom. "Dobro sam počeo meč, dobro sam se vratio nakon što sam izgubio drugi i treći set, ali sam na kraju malo izgubio koncentraciju. Osjetio sam nervozu, osjetio sam pritisak gledatelja. Nažalost, nisam uspio to iskontrolirati na najbolji način", rekao je Carreno Busta nakon poraza u svom prvom 'živom' Davis Cup meču za španjolsku reprezentaciju. Priznao je da nije očekivao Franka Škugora u tako kvalitetnom izdanju. "Znao sam da je dobar igrač, da je bio blizu ulaska među sto najboljih, ali nisam mislio da može tako dobro igrati i izdržati pritisak." Ipak, rekao je da neće zbog propuštene tri meč-lopte imati noćne more. "Spreman sam iskupiti se u nedjelju za ovaj poraz", poručio je 26. tenisač svijeta nakon poraza od 223. s aktualne pojedinačne ATP ljestvice.