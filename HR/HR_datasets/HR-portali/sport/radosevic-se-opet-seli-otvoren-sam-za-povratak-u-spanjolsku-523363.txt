Hrvatski vezni nogometaš Josip Radošević (23), koji je na korak do osvajanja austrijskog prvenstva s Red Bull Salzburgom, idući mjesec će postati slobodan igrač i vjerojatno napustiti Austriju, a interes za njega već je pokazalo više klubova. - Idući mjesec mi istječe ugovor te sam otvoren za razgovore s drugim klubovima - rekao je Radošević za Hinu. On je prošlo ljeto potpisao jednogodišnji ugovor s prvakom Austrije, no Red Bull Salzburg nije na vrijeme aktivirao klauzulu o produženju ugovora. - Oni bi me htjeli zadržati, no sada osobno mogu pregovarati s drugim klubovima koji ne moraju platiti odštetu. Vjerujem da će moja situacija ubrzo biti riješena - dodao je. Karijeru bi mogao nastaviti u Španjolskoj gdje je lani igrao za Eibar ili Italiji gdje je nosio dres Napolija. Interes je već pokazao finalist ovogodišnjeg španjolskog kupa Alavés, ali i klubovi s istoka Europe kao što su drugoplasirana momčad turskog prvenstva Basaksehir, koji zaostaje bod za vodećim Bešiktašem, te ruski klubovi Lokomotiv iz Moskve i Dinamo Moskva. - Vidjet ćemo. Sada sam koncentriran na osvajanje austrijskog prvenstva i kupa, nadam se dvostrukoj kruni - kaže Radošević koji je zabio pet golova i dva puta asistirao ove sezone. Red Bull Salzburg ima 69 bodova, 13 više od drugoplasirane Austrije Beč. U finalu austrijskog kupa igrat će protiv Rapida 1. lipnja. - Cilj nam je obrana oba naslova te ulazak u Ligu prvaka iduće sezone. Osobno se dobro osjećam, željan sam igre i natjecanja. Ove godine sam napredovao, stekao veliko iskustvo igrajući u Europskoj ligi protiv jakih klubova, a sada mi je cilj biti standardan igrač na visokoj razini - napominje te dodaje: - Austrijska liga je zanimljiva, puno je izjednačenih ekipa i ovo je sigurno bila stepenica u mom igračkom razvoju. Prošle sezone je proveo šest mjeseci u Eibaru, osmoplasirnoj momčadi španjolskog prvenstva. Do kraja sezone su ostala tri kola, a onda španjolski klubovi izlaze na tržište po pojačanja. - Igranje u takvoj ligi je bilo jedno pozitivno iskustvo. Eibar je dobro organiziran, a ove sezone nastavlja ostvarivati dobre rezultate. Otvoren sam za povratak u Španjolsku, no vidjet ćemo u nadolazećim tjednima što će biti - rekao je defenzivni vezni koji je za mladu hrvatsku reprezentaciju upisao 15 nastupa i zabio četiri gola dok je za A reprezentaciju debitirao 2012. godine. 