Zagreb je još jednom oduševio svijet fenomenalnom organizacijom Snježne kraljice. Danas je na rasporedu bila utrka ženskog slaloma, a slavila je Slovakinja Veronika Velez Zuzulova koja već godinama s brojnim epitetima govori o utrci u Zagrebu koja joj je jedna od najdražih na skijaškom kalendaru. Na Crvenom spustu danas je bilo otprilike pet tisuća navijača. Svojim kulturnim ponašanjem i navijanjem za sve natjecateljice dali su primjer kako bi to trebalo izgledati. Oduševljeni su i srbijanski mediji koji pohvaljuju to što se navijalo i za Nevenu Ignjatović, predstavnicu Srbije, koja je završila na 19. mjestu. "NEVENA U ZAGREBU IMALA PODRŠKU: Pogledajte kako Hrvati navijaju za srpsku skijašicu", naslov je članka u Kuriru koji piše: "Domaći navijači bodrili su Srpkinju, a kada je prošla kroz cilj, dobila je ovacije." Telegraf.rs u svom je izvještaju također spomenuo hrvatske navijače. "Zagreb navijao za srpsku skijašicu", dio je naslova u Telegrafu koji piše: "Srpkinja je drugi put u karijeri osvojila bodove u slalomu, a domaći navijači zdušno su pozdravili njezin spust u drugom krugu." Dakle, već sada smo dobili sve pohvale, a pred nama su nova uzbuđenja. Već sutra u središtu grada održava se utrka legendi, a u četvrtak će slalom voziti i skijaši. 