ANTE ČAČIĆ odgodio je objavu popisa za prijateljsku utakmicu koju Hrvatska igra u Los Angelesu, 27. svibnja (odnosno 28. svibnja u 1:30 u noći sa subote na nedjelju). Čačić ne zna na koga od igrača uopće može računati jer je HNS dogovorio utakmicu na dan zadnjeg kola HNL-a, u samom finišu europskih liga te pet dana uoči finala Lige prvaka. Upitan je tako dolazak Ivana Santinija. Zadranin koji "para mreže" u Francuskoj konačno je dočekao Čačićev poziv, ali nije siguran hoće li mu se moći odazvati. U subotu navečer, u 21 sat, rješava se pitanje prvoligaškog statusa njegovog Caena. Trenutačno drže 17. mjesto na tablici, ali može se dogoditi da raspletom drugih utakmica ostanu bez prve lige ili odu u doigravanje. Caen gostuje kod PSG-a. Uđu li u play off za prvu ligu, Santini neće biti na dispoziciji hrvatskoj reprezentaciji. Krpanje Hrvatske  Upitni su i igrači Osijeka (Škorić, Barišić) te Hajduka (Vlašić, Tudor) zbog njihove borbe za treće mjesto koja će se možda rasplesti također u posljednjem kolu. Tu nije kraj problemima. Posljednje kolo HNL-a moglo bi biti odlučujuće i u borbi za opstanak između Cibalije i Splita. Cibalia dočekuje Lokomotivu, a Split Osijek. Čačić u Americi računa na čak četvoricu igrača Lokomotive (Šunjić, Kolinger, Majer i Karačić), ali kako će na to reagirati Split? Hoće li potegnuti pitanje regularnosti prvenstva jer protivnik njihova glavnog konkurenta za opstanak igra bez ključnih igrača? I dok vrh Saveza broji spasonosne dolare koji će kapnuti na račun gostovanja u SAD-u, Čačić ne može skrpati niti C ekipu za ovaj put, dok Meksiko dolazi u najjačem sastavu. Reprezentacija će se, dakle, okupiti u posljednji čas. U Los Angeles putuje u utorak, u 6:45, preko Frankfurta.