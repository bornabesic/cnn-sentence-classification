Foto: Hina  ACO PETROVIĆ, izbornik košarkaške reprezentacije, objavio je širi popis reprezentativaca koje vodi na pripremama za Eurobasket (31. kolovoza - 17. rujna). Na Acinu popisu je 28 igrača i dvije zamjene. Skraćivanje popisa slijedi nakon turnira u Kini. Važna vijest je povratak iskusnog i srčanog playa i tricaša, Marka Popovića. Kapetan španjolske  Fuenlabrade vraća se u hrvatski dres nakon šest godina. Posljednji turnir koji je odradio s reprezentacijom bio je Eurobasket u Litvi. "Rekao je da želi igrati i već je počeo s pripremama. To me jako veseli, on je jako važan igrač za nas. Vidjeli smo to u osmini finala na Igrama u Riju, kada smo protiv Srbije zbog tri faula već u 17. minuti morali igrati dionice bez playa", objasnio je Aco. Na popisu je i Mario Hezonja, iako je "revolveraš" koji je u Orlandu u godinu dana promijenio sve pozicije u momčadi, najavio odmor od reprezentacije ovog ljeta.  "U travnju smo se vidjeli i nakon njegove odluke nismo opet razgovarali, no stavio sam ga na popis jer nam takav profil igrača treba. Kada budem slagao popis za Eurobasket volio bih da on bude među 14 igrača. Oko 10. srpnja ću ga nazvati da vidim je li se njegova odluka promijenila. Neću ga tjerati na ništa, ali bilo bi mi drago da je s nama jer treba Hrvatskoj", rekao je Aco pa nastavio:  "Bender i Zubac igraju Ljetnu ligu koja završava 22. srpnja, a ne znamo što su njihovi klubovi priredili nakon toga. Ne znamo ni što će biti sa Žižićem i Bostonom. U glavi imam idealnu postavu, ali moram biti spreman na sve i složiti a, b i c opciju"  Nakon povratka hrvatske košarke na scenu na Igrama u Riju, velika su očekivanja od momčadi koju predvode Bojan Bogdanović i Dario Šarić.  "Imali smo sjajno ljeto, ali smo vidjeli i što nam treba da budemo još bolji. Tu dolazi Pop. Rekao mi je da može sjediti na klupi 40 minuta ili igrati 20 minuta, spreman je na sve." Pripreme za Eurobasket kreću 10. srpnja, a Hrvatsku čekaju prijateljske utakmice s Ukrajinom i Slovenijom. Prvu utakmicu momčad Ace Petrovića igra s Mađarskom 1. rujna.  Širi popis za pripreme za Eurobasket  Roko Leni Ukić Marko Popović Toni Katić Dominik Mavra Luka Božić Krunoslav Simon Mario Hezonja Bojan Bogdanović Domagoj Bošnjak Ivan Ramljak Filip Krušlin Marko Tomas Marin Rozić Nik Slavica Dario Šarić Dragan Bender Željko Šakić Tomislav Zubčić Hrvoje Perić Damjan Rudež Miro Bilan  Darko Planinić Ante Žižić Ivica Zubac Luka Žorić Ivan Buva Josip Sobin Luka Babić