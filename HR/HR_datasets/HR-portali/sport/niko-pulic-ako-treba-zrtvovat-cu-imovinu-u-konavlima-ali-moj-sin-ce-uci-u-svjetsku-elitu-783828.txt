Foto: ivanpulic.com NADARENI mladi automobilist Ivan Pulić nakon fantastične sezone predstavio se u Zagrebu. Pet puta sin našeg najboljeg automobilista Nike Pulića u Clio cupu se penjao na postolja i zadivio Europu.  Sredstava s kojima raspolaže ovaj naš dvojac je mizeran i tata Pulić ogorčen je na ljude koji vode ovaj sport, ali i na naftnu kompaniju. "U svijetu nam se dive, a u Hrvatskoj smo na marginama", poručio je stariji Pulić.  "Nitko nije ni čestitao, ni poslao razglednicu, a svake godine sam molio da uđu u ovo. Ni Ministarstvo sporta, Hrvatski olimpijski odbor, a Hrvatski auto i karting savez smiješno je i spominjat jer znamo da nemaju i nitko od njih nije čestitao ni da mi kažu: bravo luđače što si napravio za Hrvatsku i naš auto-sport", ogorčeno će Pulić. Tvrdoglavi Niko Pulić, iako bez sredstava, nastavit će sa svojim sinom ovu neizvjesnu avanturu u ovom skupom sportu.  "Ja ću iz inata, gledajući one reportaže po Francuskoj i Španjolskoj, ako treba žrtvovati svoju imovinu u Konavlima - ali Ivan će voziti za dvije godine WTC utrke. Ispekao je zanat i može u svjetsku elitu", poručio je Pulić. Ivan Pulić nakon pet postolja u sezoni: "Nije da se hvalim, ali išamarao sam ih" Nakon samo tri godine Ivan Pulić je dosegnuo razinu o kojoj mnogi mogu samo sanjati, a ova je bila i iznad očekivanja.  "Bila je teška sezona, vozio sam dva teška prvenstva, a mogu vam reći da je to jedno od jačih prvenstava koje možete gledati na televiziji. To nisu prvenstva F1 gdje je samo važan marketing i gdje su dva vozača u sekundi, a ostali su pet sekundi iza. Ovo je prvenstva gdje smo imali pet photo-finisha u sezoni. To je škola koju sam ja proteklih sezona polagao", istaknuo je Ivan Pulić. Kunkurencija u ovim kategorija je strašna. Tu voze profesinalci s velikom logističkom podrškom i ne moraju brinuti o sredstvima te kako će izgurati sezonu. "Protiv takvih sam se ja natjecao", poručio je Ivan i dodao:  "Takve vozače sam ja u Monzi, nije da se sad hvalim ali sam ih 'išamarao'. Drugi ljudi su rekli da sam ih 'namazao' i poručili su iz nekoliko timova nakon utrka da bi htjeli razgovarati sa mnom u prosincu. To je škola koju sam ja prošao, u koju me uveo moj otac i koji je znao pravi smjer kuda me provesti", za kraj će Pulić junior.