Foto: Getty Images/Guliver Image UOČI svog prvog finala u trenerskoj karijeri Niko Kovač je prošlog tjedna iznenada iz momčadi izbacio mladog talentiranog Guillerma Varelu, nogometaša Manchester Uniteda koji je ove sezone igrao na posudbi u Eintrachtu.   Kovačev klub suspendirao je 24-godišnjeg nogometaša jer se tetovirao usprskos zabrani kluba, a zatim ispao iz kadra kada mu se nova tetovaža inficirala. Samo par sati uoči finala kupa između Eintrachta i Borussije Dortmund, Varela je izbačen iz momčadi koja je bez njega izgubila veliku bitku 2:1. Bundesligaš mu je poručio da može potražiti novi klub jer, iako su planirali, sada ne žele otkupiti njegov ugovor od Manchestera.   Varela je o svemu progovorio za njemačke medije.   "Moje ime je uprljano", požalio se Varela i dodao: "Nikada ne bih napravio nešto čime bih naštetio svojoj momčadi".   "Pitam se što bi Real Madrid napravio sa Sergijom Ramosom koji se tetovira svakog tjedna. Ne mogu objasniti zašto sam tako teško kažnjen", rekao je 24-godišnji Urugvajac čije je ime u jednom danu obišlo svijet.   Zato smatra da mu je takvim postupkom kluba nanesena nepopravljiva šteta.  "Nisam jedini Eintrachtov profesionalac koji se tetovirao uoči finala, ali samo sam ja pribijen na križ, kao da sam napravio nešto protiv trenera ili nešto još gore", dodao je.