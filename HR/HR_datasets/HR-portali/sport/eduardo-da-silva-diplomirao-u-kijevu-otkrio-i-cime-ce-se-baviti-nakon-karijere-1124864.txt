Naš bivši reprezentativac Eduardo da Silva u petak diplomirao je na trenerskoj akademiji u Ukrajini! Igrajući usporedo za Šahtar, Eduardo je posljednjih deset mjeseci u Kijevu pohađao školu i polagao ispite, pa sad ima Uefinu A trenersku licenciju. S tom licencijom može biti sportski direktor prvoligaških i drugoligaških klubova (uz potvrdu HNS-a o reprezentativnom igračkom statusu), zatim trener mlađih uzrasta prvoligaških i drugoligaških klubova, te pomoćni trener seniora prvoligaških klubova. Samostalno može voditi seniorske momčadi trećeligaša... – Ovo je samo prvi korak. Uskoro ću nastaviti školovanje jer želim imati i Uefinu PRO licenciju, s kojom mogu svuda raditi kao trener i sportski direktor. Nakon igračke karijere ostat ću u nogometu – rekao nam je Eduardo, kojem u prosincu istječe ugovor sa Šahtarom i vjerojatno će napustiti ukrajinski klub i karijeru nastaviti u nekoj drugoj zemlji. Uz Eduarda, na nogometnoj akademiji u Kijevu diplomirali su i Ukrajinci Šovkovski, Voronjin i Lisicki te češki vratar Laštuvka. >> Eduardo da Silva proslavio 31. rođendan uz svoju obitelj 