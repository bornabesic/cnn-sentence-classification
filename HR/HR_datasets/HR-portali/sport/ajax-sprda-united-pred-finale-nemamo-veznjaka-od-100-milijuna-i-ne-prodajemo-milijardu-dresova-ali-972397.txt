Screenshot: YouTube "DRAGA EUROPO, dobrodošla u naš san. Sigurno nas se sjećaš, po našem slavnom dresu, po tome kako smo nanovo izmislili nogomet, po našim klincima koji su postali legende. A danas smo još uvijek isti. Nikad se nismo promijenili. Kod nas nisu bitne godine ili status. Važna je kreativnost, hrabrost. Igramo za pljesak, pomicanje granica, za ponos grada. Ne možemo kupiti veznjaka od 100 milijuna, ne prodajemo milijardu dresova godišnje. Ali vjerujemo u naš DNA. Igramo sa zvijezdama sutrašnjice za velikane koji nam svakog dana nedostaju. Stvaramo povijest s budućnošću. Mi smo Ajax. I vratili smo se." Ovo pred večerašnje finale Europske lige koje od 20.45 u Stockholmu igra protiv Manchester Uniteda, u sjajnom i izazivački, revolveraški nastrojenom videu poručuje Ajax. Dakako, jasno je na koga se odnosi ono o veznjaku od 100 milijuna eura i "milijardama dresova" jer Pogbu je toliko platio United koji je već godinama i svjetski rekorder po broju prodanih dresova. Velikan europskog i svjetskog nogometa prekinuo je 21 godinu dug san jer četverostruki prvak Europe i osvajač Kupa pobjednika kupova i Kupa UEFA, danas prvi put nakon 1996. igra finale europskog kupa. Zato je slogan i poruka "Draga Europo, vratili smo se", dok se nižu scene Cruijffa koji ih je vodio do prve europske slave, zatim Van Bastena, Bergkampa, Ibrahimovića i Patricka Kluiverta, "klinaca koji su postali legende". I upravo nakon scene kako 18 godina, 10 mjeseci i 23 dana "stari" klinac Patrick podiže trofej prvaka Europe, za koji je 1995. zabio jedini gol u finalu protiv Milana i postao najmlađi strijelac u povijesti utakmica za europski naslov, vidimo njegova sina Justina koji će večeras finale protiv Uniteda igrati s 18 godina i 19 dana.