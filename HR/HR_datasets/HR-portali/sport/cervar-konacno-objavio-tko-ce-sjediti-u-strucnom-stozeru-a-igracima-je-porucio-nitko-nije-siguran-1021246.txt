Uoči odlaska u Poreč izbornik Lino Červar obznanio je tko će zajedno s njime činiti stožer hrvatske muške rukometne reprezentacije te koji je plan priprema sve do siječnja 2018. kada počinje Europsko prvenstvo. Uoči prvog reprezentacijskog okupljanja, na konferenciji za medije javnosti su se obratili predsjednik Hrvatskog rukometnog saveza Tomislav Grahovac i izbornik Lino Červar. Reprezentacija odlazi u ponedjeljak 1. svibnja u Poreč na prvi ciklus priprema za Europsko prvenstvo 2018. koje će održati u Hrvatskoj. Uvodno se okupljenim novinarima obratio predsjednik Tomislav Grahovac koji je najavio nadolazeće akcije koje će organizirati Hrvatski rukometni savez. “Prvo želim napomenuti da 23. lipnja će se održati u koncertnoj dvorani Lisinski ždrijeb skupina za Europsko prvenstvo kojemu smo domaćini 2018. Do tada ćemo imati poznate sve sudionike Prvenstva. U lipnju 2017., od 16. do 25., Zagreb je domaćin i juniorskog i seniorskog Europskog prvenstva u rukometu na pijesku. Za cijeli period od desetak dana će biti puno rukometa u Zagrebu. Prva akcija koja će se događati izvan Zagreba je Festival rukometa od 8. do 14. svibnja u Umagu. Na Festivalu će biti seminar trenera, sudaca, igrat će se završnica za mlađe kadetkinje i kadete te završnica ženskog i muškog Kupa Hrvatske. Dobili smo i domaćinstvo kadetskog Europskog prvenstva 2018., to je muška reprezentacija 2000. godište, Prvenstvo će se igrati u kolovozu 2018. u Varaždinu i Koprivnici”, rekao je predsjednik Grahovac, stoji na službenim stranicama HRS-a. Uoči odlaska u Poreč izbornik Lino Červar obznanio je tko će zajedno s njime činiti stožer hrvatske muške rukometne reprezentacije te koji je plan priprema sve do siječnja 2018. kada počinje Europsko prvenstvo. “Od ponedjeljka počinje operacija Europsko prvenstvo 2018. u Hrvatskoj. Ono što sam ostao dužan prošli puta i rekao sam do početka priprema ćemo i to razjasniti je stožer. Osim mene u stožeru će biti treneri koji će mi pomagati, a to su Hrvoje Horvat i Zlatko Saračević. Nadalje, imat ćemo dva kondicijska trenera Peru Kuterovca i Mirka Krolu te dva trenera vratara Vladu Šolu i Ninoslava Pavelića. Ovo će biti prvi skup od 1. svibnja do 7. svibnja. Idući će biti u lipnju od 13. do 23. Treći puta ćemo se skupiti u listopadu od 23. do 29., a 28. listopada je predviđena i utakmica. U mjesecu prosincu će se domaći igrači početi pripremati, a nakon toga će se priključiti igrači koji igraju u inozemstvu”, izjavio je izbornik Červar. Posebno je naglasio kako će svako okupljanje biti za sebe te istaknuo koja su očekivanja od okupljanja u Poreču: “Treba razlikovati ta okupljanja. Prvo i drugo okupljanje će koristiti meni i stožeru da se ponovo međusobno upoznamo, iako tu ima igrača koji su igrali u moje vrijeme. Bit će to analiza stanja i procjena kvalitete i mogućnosti te momčadi. Motivira me to da se Hrvatsku ne smješta u svjetski vrh rukometa. To će biti početak upoznavanja s načinom rada i stožera i igrača. Bit će to jedna moja vizija i moj cilj te kako ga dostići. Neće to biti puni intenzitet ali će se vidjeti što hoću i na čemu će se temeljiti koje pripreme.” Za izbornika Červara izuzetno je važan momčadski duh koji će pokušati izgraditi s reprezentacijom: “Bit će važno izgraditi poštovanje svakog pojedinca koji je pozvan u reprezentaciju prema reprezentativnom dresu i na tome ću inzistirati od početka. To nije neki hir već smatram da se bez dobrog tima ne mogu ostvariti snovi. Momčad je za mene prvi i najbolji igrač i uvijek je ”mi ” ispred ”ja”. Ne vidim drugi način kako bi dostigli rezultat. Moramo uživati u kolektivnom ponašanju, disciplini, ali i kolektivnoj odgovornosti. U Poreču ćemo raditi dva puta dnevno. Družit ćemo se i imati o čemu razgovarati te ćemo imati sastanke. Razgovarat ćemo i individualno i grupno. Tražit ću lojalnost prema mojoj viziji od stožera i igrača. Držim da nastup za državnu reprezentaciju je najveći uspjeh iznad bilo kakvog klupskog uspjeha.” Na prvo okupljanje u Poreču izbornik Červar pozvao je 31 igrača. Na put ipak odlazi njih 29 s jer je Alen Blažević ozlijeđen, a Željko Musa je dobio poštedu. Izbornik je naglasio kako ovo nije konačan popis te da će kroz iduće akcije možda doći i neka nova imena. “Nitko nije siguran. Tu ste vidjeli 31, ali to nije gotovo. Selekcija je otvoren proces. Bitno je razumjeti da će se mijenjati u 5 i 6. mjesecu, a ne u 10. kada će ideje biti jasne za Europsko prvenstvo. Pokušat ćemo da igraju najbolji i znamo koji su kriteriji za igranje u reprezentaciji”, rekao je Červar. Na popisu od 31 igrača su se našla i neka stara imena koja se vraćaju u reprezentaciju: “Zadovoljilo me da sam vidio povratak Mirka Alilovića. Pokazao je entuzijazam i želju. Stavio se na raspolaganje i rekao da je spreman dati sve od sebe za reprezentaciju. Volio bih da dođu u reprezentaciju zato što žele , a ne zato što ih netko tjera. Očekujem i povratak Ivana Čupića. Sada ga nema jer mu supruga treba roditi četvrto dijete”, zaključio je izbornik. Na kraju konferencije još se jednom obratio predsjednik Grahovac koji je naglasio kako je važno popratiti i domaću ligu koja je nepravedno zapostavljena jer je vrlo zanimljiva te je ujedno i baza za hrvatsku reprezentaciju. Također je zamolio okupljene medije da pomognu Hrvatskom rukometnom savezu u promociji Europskog prvenstva 2018. i njegovih popratnih događaja. 