ODUŠEVLJENI Valtteri Bottas kaže da je prvu pobjedu u karijeri vrijedilo čekati nakon što je s trećega startnog mjesta pobijedio Ferrarijeve vozače i slavio na četvrtoj utrci sezone u Rusiji.  Bottas je s trećega mjesta odmah prešao Raikkonena, a Vettela je prestigao s vanjske strane u prilazu drugome zavoju. Vodstvo nije ispuštao do kraja utrke iako je Vettel prijetio na novijim gumama.  Iako je Finac pogriješio u 13. zavoju i blokirao kotače, Vettel nije mogao ništa osim ispratiti Bottasa prema prvoj pobjedi u karijeri.  "Nevjerojatno, trebalo mi je nešto duže, više od 80 utrka", rekao je Bottas nakon utrke.  "Ali definitivno je vrijedilo čekati, definitivno vrijedno krivulje učenja. Ova čudna prilika da se pridružim ovoj momčadi ukazala mi se tijekom zime i oni su zaslužni što se ovo danas moglo dogoditi i zaista sam zahvalan cijeloj momčadi. Osjećaj je nevjerojatan. Imali smo težak početak godine, a borba s Ferrarijem ponovno je bila vrlo gusta. Ali uspjeli smo izaći kao pobjednici. Moramo nastaviti pritiskati, ali trenutno sam vrlo sretan", rekao je Bottas.   Bottas je opisao i svoj start koji se pokazao kao ključan u današnjoj utrci.  "Mislim da start iz drugoga reda nije loše mjesto za start. Startao sam dobro, možda i malo bolje od vozača ispred sebe, ušao sam Vettelu u zavjetrinu i zgrabio unutarnju liniju za drugi zavoj".   Bottasov momčadski kolega Hamilton, koji je cijeloga vikenda bio sporiji od Bottasa, završio je četvrti. Lauda iznenađen Bottasovom pobjedom   Niki Lauda priznaje da ga je Bottasova pobjeda jako iznenadila s obzirom na okolnosti u kojima je Finac došao do pobjede, pod velikim pritiskom Vettela u Ferrariju.  Bottas je prije dolaska u Mercedes bio devet puta na pobjedničkom postolju, a u Mercedesu je već u četvrtoj utrci došao do pobjede i to nakon što je u potpunosti deklasirao momčadskog kolegu Lewisa Hamiltona.  "Jako me iznenadio jer mu je ovo prva pobjeda i to u ovim vrlo teškim okolnostima s Vettelom iza njega (na sedam krugova novijim gumama)", rekao je Lauda.  "Odradio je fantastičan posao. Nikad nisam vidio nekoga da pod ovakvim pritiskom pobijedi svoju prvu utrku", rekao je Lauda očito zaboravivši Verstappenovu prvu pobjedu u Španjolskoj kada ga je do kraja utrke pritiskao Kimi Raikkonen.  "Ne može odraditi bolju utrku od ove".  Kao i svi ostali, Lauda je istaknuo start kao ključ Bottasove pobjede, a napomenuo je da je ostvariti prvu pobjedu uvijek najteže.  "Pobijediti prvu utrku uvijek je najteže, znam to iz vlastitoga iskustva. Sjećam se svoje jako dobro, Fittipaldi me nazvao i rekao ‘čestitam, iduće će doći lakše’, što je i istina. Točno to sam rekao i Valtteriju danas, iduća pobjeda doći će lakše. Dokazao je da može pobijediti", rekao je Lauda.