Dvoboj reprezentacija Hrvatske i Ukrajine koji je u petak odigran na stadionu Maksimir u Zagrebu prošao je bez ijednog incidenta na tribinama na kojima je prema službenom podatku bilo 27.351 gledatelja. Tijekom intoniranja Lijepe naše duž istočne tribine razvijen je transparent Domovini vjerni, a na posvuda je bilo postavljno na desetine hrvatskih zastava s imenima različitih gradova iz Hrvatske i inozemstva, ali bez ikakvih političkih ili diskriminirajućih poruka. Navijači su tijekom svih 90 minuta bodrili hrvatske nogometaše uobičajenim povicima među kojima su dominirali "U boj, u boj" i "Zovi, samo zovi", ali bez uvredljivih povika. Sve do 88. minute nije bilo ni uporabe pirotehničkih sredstava, kako od hrvatskih, tako ni od ukrajinskih navijača koji su bili smješteni na južnoj tribini, a tada je puknula jedna petarda ispod sjeverne tribine. Čini se kako je temeljita priprema sigurnosnih službi, angažman više od 550 zaštitara i više od 500 policajaca dao rezultat te bi Hrvatski nogometni savez nakon dugo vremena mogao proći bez ikakvih sankcija zbog ponašanja navijača. >> Hrvatski junaci presretni: Svaka čast gledateljima, bili su sjajni! To nam treba i ubuduće >> Maksimir je opet bio pun: Hrvatska sjajnim golom Kalinića stigla do važne pobjede 