Međunarodna atletska federacija  (IAAF) otkrila je u srijedu da je trima ruskim atletičarkama Kseniji Aksionovoj, Veri Rebrik i Veri Rudakovoj dopušteno da se natječu na međunarodnoj razini pod neutralnom zastavom, 18 mjeseci nakon suspenzije Ruskog atletskog saveza zbog sustavnog dopingiranja. IAAF je objavio da su trkačica na 400 m Ksenija Aksionova (29), bacačica koplja Vera Rebrik (28) i trkačica na 400 m s preponama Vera Rudakova (25) ispunile "izuzetne kriterije za izbor" na temelju kojih je odlučeno da se mogu natjecati pod neutralnom zastavom.  Aksionova je bivša europska prvakinja u štafeti 400 m i ima srebrnu medalju u pojedinačnom nastupu u toj disciplini. Rebrik je također bivša europska prvakinja, dok je Rudakova osvajala više zlatnih medalja na juniorskim europskim i svjetskim prvenstvima.  S njih tri ukupno je 15 ruskih atletičara dobilo dopuštenje IAAF-a  da se natječe pod neutralnom zastavom. IAAF je u svom priopćenju istaknuo kako je njegov odbor za razmatranje dopinških slučajeva razmotrio 58 novih slučajeva ruskih atletičara te je odlučilo njih 28 odbiti, a 27 ih se još proučavaju. Ono što je važno tom odboru je da atletičari treniraju u okruženju koje ispunjava potrebne antidopinške zahtjeve.  Ruski atletski savez i dalje je pod suspenzijom zbog sustavnog dopingiranja što znači da će velika većina ruskih atletičara propustiti svjetsko prvenstvo u atletici koje su kolovozu održava u Londonu.