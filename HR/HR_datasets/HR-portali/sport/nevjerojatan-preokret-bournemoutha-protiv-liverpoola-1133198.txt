Nevjerojatnim preokretom u posljednjih 15 minuta utakmice 14. kola engleske lige nogometaši Bournemoutha pred svojim su navijačima svladali Liverpool sa 4:3, iako je momčad Juergena Kloppa vodila 2:0 na poluvremenu i držala prednost 3:1 do 76. minute. Gosti su u prvom poluvremenu došli do vodstva pogocima Manea u 20. minuti i Origija dvije minute poslije. Zaostatak Bournemoutha smanjio je Wilson u 56. minuti iz opravdano dosuđenog kaznenog udarca, pri kojem je sukrivac bio i hrvatski reprezentativac u Liverpoolovim redovima Dejan Lovren, čije je loše igranje glavom prethodilo Milnerovom prekršaju. No, Livepool je u 64. minuti ponovno stigao do dva pogotka prednosti. Mane je ubacio s desne strane, a njemački veznjak Emre Can sjajno pogodio s ruba kaznenog prostora za 3-1. Uslijedio je preokret u režiji 22-godišnjeg Škota Ryana Frasera kojeg je trener Bournemoutha Eddie Howe ubacio u 55. minuti. Fraser je u 76. minuti završio brzo i precizno izveden kontranapad domaće momčadi. Dvije minute poslije Fraser je bio asistent, a Cook strijelac izjednačujućeg pogotka. Veliki preokret okrunio je u trećoj minuti sudačke nadoknade Nizozemac Nathan Ake koji je i prije dva tjedna bio strijelac pobjedničkog pogotka na gostovanju Bournemoutha kod Stokea. Dejan Lovren je igrao svih 90 minuta u momčadi Liverpoola. 