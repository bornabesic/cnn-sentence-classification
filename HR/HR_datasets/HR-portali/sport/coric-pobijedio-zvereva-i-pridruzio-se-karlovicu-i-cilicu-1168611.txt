Hrvatski tenisač Borna Ćorić svladao je Nijemca Mischu Zvereva sa 6-3, 7-6 (5) u 1. kolu turnira Madridu te se pridružio Ivi Karloviću i Marinu Čiliću u drugom kolu četvrtog ovosezonskog natjecanja iz Masters 1000 serije. Ivo Karlović je u prvom meču, nakon točno tri sata igre, svladao Španjolca Roberta Bautistu Aguta sa 7-6 (4), 6-7 (9), 7-6 (7) u dvoboju u kojem je realizirao sedmu meč-loptu, a spasio ih četiri. Marin Čilić je bio slobodan u 1. kolu, a u drugom čeka boljeg iz dvoboja Fernanda Verdasca i Alexandera Zvereva. Ćorić je u glavni turnir prošao kao 'sretni gubitnik' iz kvalifikacija, što je dobro iskoristio i ostvario prvu pobjedu u glavnom ždrijebu, nakon što je osvojio premijerni ATP naslov na turniru u Marrakechu, a potom nanizao tri poraza u prvim kolima na turnirima u Monte Carlu (Jeremy Chardy), Budimpešti (Jiri Vesely) i Istanbulu (Dušan Lajović). Ćorić je u svom prvom dvoboju sa starijim od braće Zverev prvi stigao do 'breaka' za vodstvo 3-1, ali je prednost izgubio u sljedećem gemu, da bi je opet izborio novim 'breakom' za 4-2. To je 20-godišnjem Zagrepčaninu bilo dovoljno za osvajanje prvog seta. U drugom su obojica igrača držala servise pa je odluka pala u 'tie-breaku'. Ćorić je poveo 6-4 i došao do dvije meč-lopte. Prvu sa servisom je propustio, ali je iskoristio drugu kad je na početnom udarcu bio Zverev te za 88 minuta izborio plasman u 2. kolo. Bornu će tamo čekati pobjednik dvoboja dvojice francuskih tenisača, 13. nositelja Lucasa Pouillea i kvalifikanta Pierre-Huguesa Herberta. Ivo Karlović će u 2. kolu igrati protiv 12. nositelja, Bugarina Grigora Dimitrova. ATP Madrid - 1. kolo BORNA ĆORIĆ (HRV) - Mischa Zverev (Njem) 6-3, 7-6 (5) IVO KARLOVIĆ (HRV) - Roberto Bautista Agut (Špa) 7-6 (4), 6-7 (9), 7-6 (7) Ryan Harrison (SAD) - Bernard Tomić (Aus) 7-5, 4-6, 6-2 Nicolas Almagro (Špa) - Tommy Robredo (Špa) 6-3, 3-6, 6-1 Diego Schwartzman (Arg) - Albert Ramos-Vinolas (Špa) 6-1, 6-3 Benoit Paire (Fra) - Pablo Carreno Busta (Špa) 6-3, 6-4 2. kolo David Goffin (Bel/9) - Florian Mayer (Njem) 7-6 (3), 6-0  