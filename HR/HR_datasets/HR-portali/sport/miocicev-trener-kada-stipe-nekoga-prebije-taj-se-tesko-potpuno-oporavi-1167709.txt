Kreator velikih stvari koje je posljednjih godina postigao Stipe Miočić je njegov glavni trener Marcus Marinelli. Radi se o skromnom stručnjaku kojeg rijetko možete vidjeti i čuti u javnim istupima. No, uoči UFC-a 211 i Stipine druge obrane UFC-ove titule, Marinelli je dao veliki intervju za The News Herald u kojem je najavio meč s Dos Santosom te je poručio – Stipe je na vrhuncu moći! - Vjerujem da je Stipe sada najbolji ikada. Na vrhuncu je svoje karijere. Mlad je, a nije do sada pretrpio previše štete. Sjajno je fizički pripremljen, konstantno diže apsolutnu snagu. U svemu je sve bolji i bolji - tvrdi Marinelli, piše Fightsite. Iako je Stipe 34-godišnjak, a Dos Santosu je 33 godine, većina, a s tim se slaže i Miočićev trener, vjeruje da je ispred Miočića ostalo puno više karijere nego za bivšeg prvaka. Razlog je šteta koju je Brazilac pretrpio u prošlim mečevima. Uključujući i onaj rat protiv Stipe… - Svaki put kada Stipe nekoga prebije, imam dojam da se taj nikada više potpuno ne oporavi. Svi se vrate, ali kao malo slabija verzija sebe. S njim u oktogonu biti je stvarno prebrutalno - dodaje Miočićev trener. S druge strane Marinelli tvrdi da je upravo poraz od Dos Santosa promijenio Stipinu karijeru… - Taj poraz je sve promijenio. Promijenio je Stipu. Pogledajte iduću borbu protiv Marka Hunta i vidjet ćete nevjerojatnu predstavu Miočića - dodaje… - Mislim da je Stipe napredovao, a da se JDS samo promijenio. Malo više je pažljiv i oprezan. Bira trenutke kada će ući u izmjene. U ovom meču je mnogo na kocki. Je li Dos Santos spreman za rat, ako ne uspije nokautirati Stipu? Stipe je spreman i sjeća se tog poraza. Smatram da mu je upravo taj poraz dao dodatnog samopouzdanja. Odmah drugi dan nakon što je izgubio je ušetao u dvoranu i rekao nam da bi “već sutra pobijedio tog lika”… - zaključio je Marcus Marinelli.  Od tog je meča prošlo tri godine, a “sutra” je napokon stiglo. Može li Miočić osvetiti jedan od jedina dva poraza u karijeri, saznat ćemo na UFC-u 211! 