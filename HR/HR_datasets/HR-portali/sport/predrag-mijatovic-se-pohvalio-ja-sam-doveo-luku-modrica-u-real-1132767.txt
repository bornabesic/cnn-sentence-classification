Bivši nogometaš s impresivnom karijerom Predrag Mijatović uoči sutrašnjeg El Clasica otkrio je da je imao veliku ulogu u transferu Luke Modrića u Real Madrid. Mijatović je tri godine igrao za Real te kasnije bio i sportski direktor. Nakon što je Jose Mourinho 2010. došao za trenera kraljevskog kluba, Mijatović mu je savjetovao da dovede Modrića. – Preporučio sam ga Joseu Mourinhu koji je tada bio trener Real Madrida i tražio veznog igrača. Modrića sam pratio od vremena dok je igrao u Dinamo i dobro sam poznavao njegove mogućnosti – rekao je Mijatović za španjolske medije. No, Modrić se u prvoj sezoni u Madridu mučio. – Početak je bio težak, ali ni jednog trenutka nisam sumnjao u njega. Znao sam što Real očekuje jer sam bio igrač i sportski direktor i znao sam da će se uklopiti – zaključio je Mijatović. Modrić je danas neizostavni član udarne momčadi Reala i jedan od najboljih igrača kluba. Sutra će imati važnu ulogu u velikom derbiju s Barcelonom (u 16.15). 