Bivša golf zvijezda Tiger Woods zaspao je za volanom svog automobila tijekom uhićenja zbog vožnje pod djelovanjem opijata u noći na ponedjeljak,  objavljeno je u utorak. Policajac koji ga je uhitio je rekao da je Woods zaspao za volanom, zavezan sigurnosnim pojasom i morali su ga probuditi. Woodsov automobil bio je parkiran u desnoj voznoj traci što je privuklo pozornost policajca u ophodnji koji se približio njegovom autu i obratio mu se. Odmah je primijetio da Woods govori jako polako. Woods je rekao da se vratio iz Los Angelesa, gdje je igrao golf, ali nije znao gdje se trenutačno nalazi i zatim je promijenio mjesto od kuda dolazi i pitao nalazi li se daleko od svoje kuće, piše u zapisniku. Alkotest mu je bio negativan. Prema zapisniku Woods je testiran i trebao je održavati ravnotežu na jednoj nozi, hodati po crti na tlu i prstom dotaknuti nos i niti jedan zadatak nije uspješno izvršio. Kada su mu rekli da izgovori abecedu unatrag, morali su mu nekoliko puta objasniti pitanje prije nego je uspio. Najslavniji igrač golfa na svijetu, osvajač 14 naslova Grand Chelem, operirao je prošlog travnja leđa četvrti puta od 2014. Rekao je policiji da uzima jake analgetike. Woods, čiju su karijeru zasjenile njegove nevjere i težak razvod 2010., vratio se profesionalnom golfu krajem 2016. nakon 15 mjeseci odsutnosti zbog ozljede, ali brzo je morao završiti sezonu 2017. zbog bolova u leđima.