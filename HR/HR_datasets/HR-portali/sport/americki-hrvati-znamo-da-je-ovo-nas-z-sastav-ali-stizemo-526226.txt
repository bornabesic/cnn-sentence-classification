Filipović dodaje do Šunjića, on daje dalje do Katića, koji vraća unatrag do Miloša... Nemate pojma o čemu je riječ? Čudno zvuči, ali o hrvatskoj reprezentaciji. Tako će nekako izgledati ogled s Meksikancima, koji starta u 1.30 sati u noći na nedjelju (HTV2). Poprište prve utakmice hrvatske reprezentacije na sjevernoameričkom kontinentu bit će kultni stadion Los Angeles Memorial Coliseum, pokraj kojega se gradi i novi stadion, kažu domaćini - najluksuzniji na svijetu, na kojem će igrati novi klub u MLS-u, Los Angeles FC. POGLEDAJTE ZAVRŠNI TRENING: Dobri stari Coliseum prima čak 93.000 gledatelja, a s obzirom na to koliko Meksikanaca kruh zarađuje u Kaliforniji, mogao bi biti jako lijepo popunjen... Osim meksičkih, bit će u Los Angelesu i hrvatskih navijača. Dolazak su najavili Hrvati iz San Francisca, New Yorka, Toronta... Tolikom auditoriju, cijelom svijetu, Hrvatska će se predstaviti i s igračima Istre, Lokomotive, Slaven Belupa, Osijeka... Svaka čast svima njima, ali s druge strane bit će bitno kvalitetniji protivnik. I zato je logičan strah, strepnja jer sve miriše na debakl. Hrvatski nogometaši sudarali su se s meksičkim dvaput na velikim natjecanjima i - oba puta izgubili. Prvi put u Japanu i Južnoj Koreji 2002., pa opet u Brazilu 2014. Oba puta, naravno, u najjačim sastavima. A ovaj put smo u “Z” sastavu, kako ovu momčad nazivaju portali američkih Hrvata... Pljuska iz Estonije, kad je Čačićev šareni sastav popio tri komada, nije bila dovoljno jak argument da se odustane od ove, naizgled prilično besmislne utakmice. Drugi, puno jači argument, ima brojčanu vrijednost - navodno će HNS ovom utakmicom zaraditi čak tri milijuna eura. Ako je doista tako, riječ je o velikom novcu, no tu se opet vraćamo na Estoniju. Ili, recimo, na Marka Pjacu. U Tallinnu se teško ozlijedio, izgubio je velik dio prve sezone u dresu Juventusa i ugrozio si karijere zbog nepotrebne i besmislene utakmice. Kakva je i ova u Meksiku. Inače, pojavio se u LA-u i Davor Šuker...