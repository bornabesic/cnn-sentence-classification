Mladi talentirani igrači Ivan Fiolić, Dino Perić i Amir Rrahmani stigli su u Dinamo te su potpisali višegodišnje ugovore s modrim klubom. Trojica mladih talentiranih igrača dobili su priliku postati dio hrvatskog prvaka zahvaljujući dobrim igrama, talentu i kvaliteti. Fiolić i Perić stigli su u Dinamo iz NK Lokomotiva, dok je Rrahmani došao iz RNK Split. Ivan Fiolić vezni je igrač rođen 29. travnja 1996. godine u Zagrebu. Karijeru je započeo u nogometnoj školi Dinamo gdje je prošao mlađe kategorije, da bi nakon igranja za juniore modroga kluba priliku dobio u B momčadi kluba. Za prvu je momčad Dinama dobio priliku debitirati u svibnju 2014. godine na gostovanju kod Istre 1961, a njegov trud i talent bili su prepoznati već tada pa je trener Zoran Mamić mladog igrača, iako nije bio član prve momčadi, uvrstio u prvu momčad Dinama u pet utakmica prvenstva i jednu utakmicu Kupa u sezoni 2014./2015. Dobre igre za drugu momčad Dinama te prikazana igra za prvu momčad odvele su Fiolića u Lokomotivu gdje se dodatno iskazao i postao kapetan momčadi. Sezonu 2015./2016. proveo je u NK Lokomotiva, gdje je odigrao 35 službenih utakmica (prvenstvo, Kup i kvalifikacije za Europa ligu) te je postigao osam pogodaka, sedam u prvenstvu i jedan u kvalifikacijama za Europu. Talentirani je 20-godišnjak s Lokomotivom ove sezone sudjelovao u povijesnom uspjehu kluba – plasmanu u play-off Europa lige. Fiolić je u sedam europskih utakmica postigao tri pogotka (protiv Rovaniemija, Vorskle i Genka). Fiolić je također i hrvatski reprezentativac koji trenutačno nastupa za U-21 reprezentaciju Hrvatske.  – Jako sam sretan i ovo je kruna moje dosadašnje karijere. Mislim da je san svakog igrača postati dio prve momčadi Dinama i potpisati ugovor s modrim klubom, a meni to još i više znači jer sam proveo tu djetinjstvo i tu sam počeo svoju karijeru. Hvala klubu na povjerenju, dat ću sve od sebe da to opravdam na terenu. Igrao sam već za prvu momčad, ali je ovo poseban trenutak. Stvarno sam presretan jer ovo je nešto što se čeka cijeli život – rekao je nakon potpisivanja ugovora mladi Fiolić. Dino Perić mladi je igrač koji je iz NK Osijek 2013. godine stigao u nogometnu školu Dinamo – u juniorski sastav. Iz Dinama je zatim otišao na posudbu u Lokomotivu gdje je uz naporan trud i rad stasao u kvalitetnog obrambenog igrača.  Mladi je stoper za vrijeme svog nogometnog puta u Lokomotivi odigrao ukupno 49 utakmica i postigao tri pogotka. Perić je pokazao sjajnu igru ove sezone u kvalifikacijama Lokomotive za Europa ligu u kojima je zabio dva lijepa gola – u prvom pretkolu Santa Colomi, a zatim i u trećem pretkolu kad je Lokomotiva protiv ukrajinske Vorskle izborila play-off Europa lige.  Perić je igrao za prvu momčad Dinama u siječnju 2014. u prijateljskoj utakmici sa Širokim Brijegom kada je postigao i pogodak. Ujedno je i reprezentativac Hrvatske, a trenutačno nastupa za U-20 nacionalnu vrstu. – Čast mi je biti dio modrog kluba i hrvatskog prvaka. Jako sam sretan jer sam dobio priliku potpisati za Dinamo i zahvaljujem upravi kluba. Naravno da ću se truditi i dati sve od sebe da opravdam povjerenje kluba koje sam dobio. Mislim da je svakom mladom igraču san igrati u Dinamu, najvećem hrvatskom klubu i zahvalan sam na prilici koju sam dobio – izjavio je Dino Perić u prostorijama kluba nakon potpisa ugovora. Kapetan Splita u Dinamu Mladi talentirani stoper i dosadašnji kapetan RNK Split Amir Rrahmani stigao je u modri klub te je potpisao profesionalni ugovor s Dinamom. Stoper, 22-godišnjak, karijeru je započeo u klubu FK Partizani, za koji je odigrao 66 utakmica i postigao tri gola. Nakon toga prešao je u Split gdje je odigrao 40 utakmica i postigao jedan pogodak, kada je Split upisao 1:2 poraz od Rijeke. Rrahmani je do sada igrao za U-21 reprezentaciju Albanije, dok će karijeru nastaviti u dresu reprezentacije Kosova. – Jako sam sretan što sam potpisao za veliki klub kao što je Dinamo. Hvala upravi kluba na povjerenju, dat ću sve od sebe da ostavim trag ovdje i ovo je veliki korak za moju karijeru. Ovo je najveći klub u Hrvatskoj i stvarno mi je iznimna čast biti ovdje – rekao je Rrahmani nakon potpisivanja ugovora. 