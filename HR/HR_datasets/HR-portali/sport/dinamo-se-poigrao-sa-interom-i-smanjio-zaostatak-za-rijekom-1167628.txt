Dinamo se u 32. kolu MAXtv Prve HNL, očekivano, poigrao s Interom u Zaprešiću te uknjižio već ionako upisana tri boda. Uvjerljivi su bili izabranici Ivajla Peteva, uz tri postignuta gola (3:0) dvaput su zatresli i okvir gola. Tijek utakmice pogledajte ovdje. Smanjili su tako plavi prednost vodećih Riječana pa sada zaostaju pet bodova (79-74), ali momčad Matjaža Keka ima utakmicu manje (u subotu idu u goste Lokomotivi). Već nakon prvih 45 minuta bilo je jasno kako Dinamo ne može napraviti pogrešan korak u Zaprešiću. Prvo je u 6. minuti Olmo pogodio gredu da bi već u 17. minuti Hodžić svojim 13. pogotkom donio vodstvo plavima. Lešković ga je proigrao, a domaćem vrataru Čoviću lopta je prošla kroz noge. Dinamo je drugi put pogodio okvir gola u 27. minuti. Antolić je izveo korner s desne strane, a Soudani je natrčao na prvu vratnicu i sa šest metara udarcem glavom zatresao gredu. Dvije minute potom Dinamo je vodio 2:0. Soudani je zabio glavom nakon ubacivanja iz slobodnog udarca i sa 14 pogodaka izjednačio se s vodećim strijelcem lige - Frankom Andrijaševićem. Alžirac je u 54. minuti dobio žuti karton zbog kojeg će propustiti sljedeći susret sa Splitom. Inter je najbolje prilike za pogodak imao u 55. i 85. minuti. Puljić je pucao u dva navrata, iz daljine i slobodnog udarca, ali Zagorac je oba puta bio uspješan. Ujedno, bio je ovo vrlo dobar nastup Dinamova vratara. Treći pogodak Dinama zabio je kapetan Antolić u 58. minuti. Moro mu je dodao na 17 metara, a veznjak plavih prošetao se kroz domaću obranu i smireno pogodio suprotan kut. Rijeka je dakle vodeća sa 79 bodova, Dinamo je drugi sa 74, a Inter osmi sa 25 bodova.   