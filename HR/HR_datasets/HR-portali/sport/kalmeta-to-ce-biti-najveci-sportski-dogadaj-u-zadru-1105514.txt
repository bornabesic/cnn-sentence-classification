Domaćin polufinalnog dvoboja Davisova kupa između hrvatskih i francuskih tenisača bit će Zadar. U konkurenciji su bili i Split i Zagreb, no na kraju je odlučeno da se taj atraktivni meč od 16. do 18. rujna odigra u višenamjenskoj dvorani Krešimira Ćosića u zadarskom Višnjiku koja će za tu prigodu moći primiti 7500 gledatelja. Naši su tenisači izabrali tvrdu podlogu. Traži se puna i ‘vruća’ dvorana – Zadar smo izabrali zbog izvrsnih uvjeta koje pruža dvorana Krešimira Ćosića, a i zbog očekivane velike potpore navijača. Ovo je velika prilika za promidžbu hrvatskog tenisa, ali i Zadra i Hrvatske kao sportske i turističke destinacije na francuskom i svjetskom tržištu. Zarada od susreta namijenjena je razvoju mladih tenisača, pa pozivamo ljubitelje tenisa da ispune dvoranu i naprave “vruću” atmosferu – kazao je Franjo Luković, predsjednik Hrvatskog teniskog saveza, na jučerašnjoj konferenciji za novinare u dvorani Krešimira Ćosića. Gradonačelnik Zadra Božidar Kalmeta bio je više nego zadovoljan što je Zadar dobio domaćinstvo tog važnog događaja. Istaknuo je: – Bit će to najveći sportski događaj ove godine u Zadru, ali i jedan od najvećih sportskih događaja koje smo ikada organizirali. Podjela u dva sektora Direktor ŠC Višnjik Denis Karlović najavio je zaista pristupačne cijene ulaznica za polufinale Davisova kupa. U prvom sektoru, bližem terenu (od 1. do 20. reda), one će za petak i nedjelju kada se igraju pojedinačni susreti iznositi po 90 kuna, a za subotu (parovi) 70 kuna, paket za sva tri dana stajat će 200 kuna. U drugom sektoru, za petak i nedjelju bit će po 70 kuna, za subotu 50, a paket za sva tri dana bit će 150 kuna. Već je najavljen dolazak više od tisuću francuskih navijača. U drugom polufinalu sastaju se Velika Britanija i Argentina. Uđe li Hrvatska u finale, gostovat će u Velikoj Britaniji ili biti domaćin Argentini. >>Đokovićeve suze obišle svijet: 'Ovo mi je jedan od najtežih poraza'