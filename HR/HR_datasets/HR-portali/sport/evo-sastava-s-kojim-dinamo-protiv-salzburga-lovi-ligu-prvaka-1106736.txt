U prvom susretu završne runde kvalifikacija za ulazak u Ligu prvaka Dinamo je na stadionu Maksimir pred 15,000 gledatelja odigrao 1-1 protiv Salzburga. Gosti su poveli u 59. minuti golom Valentina Lazara, koji je iskoristio nesmotrenost Dinamove obrane i glavom zabio gol. Nakon toga hrvatski prvak krenuo je odlučnije, a izjednačio je Marko Rog u 76. minuti iz jedanaesterca kojeg je sam izborio. Zanimljivo, bio je to prvi pogodak kojeg su Austrijanci ove sezone primili u europskim utakmicama. - Znali smo da je Salzburg dobar, možemo biti zadovoljni rezultatom koji nam daje optimizam uoči uzvrata u Austriji, kazao je nakon susreta trener Dinama Zlatko Kranjčar. Uzvratni susret je 24. kolovoza u Salzburgu. Bio je to već peti međusobni susret ova dva kluba, a Dinamo još uvijek nema niti jednu pobjedu. Austrijanci su u sezoni 2009/10. izbacili Dinamo u 3. pretkolu Lige prvaka. U prvom susretu Dinamo je na gostovanju u Salzburgu odigrao 1-1, međutim u Zagrebu je izgubio 1-2. Pobjednički gol za Salzburg postigao je Robin Nelisse u 84. minuti. Prije dvije godine Dinamo i Salzburg su igrali u istoj skupini Europske lige. Austrijanci su uvjerljivo dobili obje utakmice. U Salzburgu je bilo 4-2, s tim da je Dinamo oba gola zabio u posljednjih deset minuta utakmice, a na Maksimiru su gosti slavili s uvjerljivih 5-1. Ukoliko 'modri' pobijede austrijskog suparnika, četvrti put u posljednjih šest sezona izborit će nastup u nekoj od skupina Lige prvaka (2011/12., 2012/13., 2015/16.), a ukoliko izgube europsku jesen će igrati u nekoj od skupina Europske lige. Bit će to 10. sezona zaredom kako će Dinamo igrati u grupnoj fazi eurokupova. Dinamo - Salzburg 1:1 (Rog 76' / Lazaro 59') >>Marko Rog: Salzburg je odličan, ali vjerujem da ćemo na kraju mi slaviti 