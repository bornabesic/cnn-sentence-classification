O upečatljivu nastupu Mirka Filipovića u tokijskoj Saitama areni popričali smo jučer i s njegovim bliskim prijateljem i trenerom Stipom Drvišem, s kojim se Cro Cop najviše savjetovao o taktici. – Mirko je pobijedio i na kondiciju. Kako je borba odmicala, King Mo je padao, a Mirko pojačavao tempo borbe. A onim middle-kickom utjerao mu je strah u kosti. No, jedna je ručna tehnika na kraju ipak bila presudna. – Dosta dugo smo trenirali da se pri izlasku iz klinča odmah udara protivnika. Pogotovo je to efikasno protiv onih koji vas žele rušiti hvatanjem za noge. Oni počnu ponirati i taman nalete na aperkat. Osim toga, Mirko ga je pogađao i prednjom rukom pa mogu reći da je dosta dobro boksao. Cro Copova izvedba protiv King Moa dojmila je i dvojicu njegovih bivših suvježbača Igora Pokrajca i Mladena Brestovca. Pokrajac je jedini borac iz Hrvatske koji ima ugovor s UFC-om, dok je Brestovac petorangirani teškaš Gloryja, najjače organizacije u kik-boksu. Jako dobra obrana ležeći Pokrajac je već na samom početku borbe primijetio što će odrediti njezin ishod: – Mirko je bio vrlo smiren, dok je King Mo u borbu ušao vrlo nervozno. A kada je Mirko tjelesno spreman, onda je i psihički potpuno pripravan. Uostalom, iza njega je i ogromno iskustvo. Držao se sredine ringa i čekao napade suparnika. Na kraju su presudili jedan middle-kick i dva aperkata. Jedan je aperkat uputio u prvoj rundi, a s jednim ga je i dokrajčio. No, za krajnji ishod jednako je bilo važno i to što se Mirko jako dobro branio i kad je bio na leđima. Objema rukama držao je ruke suparnika, stisnuo ga uza se i čekao da vrijeme prođe i da ih sudac podigne na noge. Kada tako završi borba u kojoj se očekivala pobjeda King Moa, zapitamo se je li u procjenama kladioničara Cro Cop bio podcijenjen, a Amerikanac precijenjen. – King Mo je borac u usponu. Vrhunski je hrvač koji dobro udara šakom, no sve je to nestalo kada se sučelio s Mirkom. Mirko ga je svojom pojavom napravio nervoznim. Kad je shvatio da stoji licem u lice s jednim od svojih uzora, pojela ga je nervoza. Šteta je što su se njih dvojica susrela u četvrtfinalu, jer su Mirko i King Mo najkvalitetniji borci na turniru. Već prije njihove borbe govorio sam da će bolji od njih dvojice osvojiti turnir pa to tvrdim i sada. A u finalu nasuprot Mirku očekujem Moldavskog – zaključio je Igor Pokrajac. Svi se boje high-kicka I Mladen Brestovac komplimentirao je Cro Copu: – Mirko se jako dobro taktički borio, a King Moa iznenadio je aperkatom. Mirko se čuvao izmjena, da ne primi kakav “lucky punch”, već je išao na sigurne udarce. Prijeloman udarac tijekom borbe bio je onaj middle-kick kojim je ispuhao protivnika. Jer poslije toga je King Mo teško disao, baš kao i početkom druge runde. Svi se Mirkovi protivnici boje high-kicka i njega se čuvaju, pa je za njega puno bolja opcija middle-kick, udarac nogom u tijelo. Mirko će se danas odmarati, a taktiku za Baruta pripremat će s Drvišem jer će mu boks biti još potrebniji. – Taj sumo hrvač zacijelo će se pokušati zaletjeti na Mirka, drugo ništa i ne zna. I zato će se Mirko trebati što više kretati i udarati nogama i rukama s distance. A što ako Baruto svojom masom iscrpi Mirkove rezerve snage? Uostalom, tako je pobijedio i Petera Aertsa. – Nama bi odgovaralo da se on izmori nekoliko minuta i da onda Mirko krene. Polufinale je na dvije runde, a finale na tri, no Mirko se toga ne boji. On je među svim polufinalistima, unatoč svoje 42 godine, kondicijski najpripremljeniji borac – zaključio je Stipe Drviš. 