Tin Kontrec možda je najbolje opisao što se događalo na parketu u tih 60 minuta protiv Španjolske. – Ne sjećam se ni početka ni kraja utakmice. Ali ni sredine – rekao je.  No, za podsjetnik, Tin je odlično odigrao obranu, ali i u napadu je imao zavidnu statistiku – dva pogotka iz dva pokušaja. Posebno je dojmljiva bila ona njegova kontra od vrata do vrata. Naravno da je postigao i pogodak iz te kontre.  Jakov Gojun odigrao je dobro u obrani. Kao i uvijek. – Ova je pobjeda za sve one kritičare koji nam nisu vjerovali. A lijepo sam govorio prije SP-a – nemojte nas nikada otpisati. Nikada. Pa čak ni onda kada igramo nešto lošije od očekivanja. Ljudi moji, pa mi smo u polufinalu. Polufinaaalu! – rekao je Gojun. Domagoj Duvnjak hvalio je mladog Mamića. – Fenomenalna utakmica. Ono kako je Mamić odigrao, bilo je nestvarno. U prvom poluvremenu odigrali smo obranu iz knjiga. Bez obzira na to što smo primili 15 pogodaka, zatvorili smo puno toga. Sad nas čeka Norveška. Gledali smo svi zajedno njihovu utakmicu protiv Mađara. Imaju ubitačan ritam. Bit će jako, jako teško – rekao je Duvnjak.  Manuel Štrlek nije se upisao među strijelce. Ali, sve pohvale za njegovo trčanje naprijed-nazad, jer je obranu odigrao gotovo bez pogreške.  – Sve što smo se dogovorili prije utakmice napravili smo. Zatvorili smo sredinu njihova napada, zatvorili smo crtu. S vanjskih pozicija nisu nam mogli baš ništa – rekao je Štrlek. U polufinalu bez Šebetića, s ozlijeđenim Stepančićem, a nemamo više nijednog desnog vanjskog na klupi? – Poznavajući Stepančića, on će stisnuti zube i odigrati na granici boli. Ma, glavno da smo u polufinalu, glavno da smo u igri za medalju. To je jedino sada važno – zaključio je Štrlek.  Ivan Stevanović bio je nekako samozatajan do sinoć. Čekali smo one njegove obrane kao protiv Poljske na Europskom prvenstvu, pa u susretu za broncu protiv Norvežana. A da ne govorimo o onim obranama u Herningu, u kvalifikacijama za odlazak na Igre u Brazil. Onda je ušao negdje krajem prvog poluvremena, obranio nekoliko ključnih lopti. U drugom poluvremenu branio je baš kad je trebao, baš kad nas je Španjolska stizala.  – Osjećaj je predivan. U godinu dana u dva sam polufinala na velikim rukometnim natjecanjima. Nije to mala stvar – rekao je Stevanović.  U polufinalu igramo protiv Norveške koja leži upravo vama . Možete li ponoviti ono briljantno izdanje iz Herninga kada ste u 20 minuta imali 80 posto uspješnih obrana. – Uh, nadam se da bi se takvo što moglo ponoviti – istaknuo je Stivi.  Zlatko Horvat postigao je 30., pobjedonosni, pogodak. I to kakav, gotovo iz mrtvog kuta. – Možda smo primili previše pogodaka s krila, ali negdje smo morali riskirati. Glavno da smo zatvorili njihov vanjski šut i crtu – rekao je Horvat. 