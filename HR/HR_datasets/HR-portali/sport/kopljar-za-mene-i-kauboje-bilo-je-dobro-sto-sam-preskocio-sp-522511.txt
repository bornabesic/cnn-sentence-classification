Hrvatska rukometna reprezentacija krenula je u ponedjeljak u Poreč pod vodstvom izbornika Line Červara na prvi dio priprema za Europsko prvenstvo. Kauboji će tamo trenirati do 7. svibnja.  Ovo je prvo službeno okupljanje pod vodstvom Červara, a u Poreču će trenirati 29 reprezentativaca. Bivši kapetan reprezentacije Marko Kopljar propustio je pripreme i Svjetsko prvenstvo u Francuskoj zbog problema s koljenom, sad je spreman. - Mnogo sam bolje što se tiče ozljede. Moram reći da nisam povratnik u reprezentaciju jer smatram da nisam ni otišao. Zbog situacije s koljenom morao sam nažalost izostati, ali mislim da je i za mene i za reprezentaciju dobro što sam preskočio jedno prvenstvo i što spreman mogu nastaviti. Veselim se što sam ponovno dio reprezentacije i što ćemo ponovno svi raditi zajedno na treninzima. Na ovom prvom okupljanju imamo nešto veći kadar. Kadar se definitivno proširio, ali to je dobro. Na ovim prvim pripremama sigurno ćemo raditi na upoznavanju, kao i na drugim pripremama pred ljeto, a onda pravi rad kreće od desetog mjeseca - kazao je Kopljar i dodao:  - Uspio sam se odmoriti i sad sam još više motiviran. Nedostaju mi jače utakmice i dat ću sve od sebe da do kraja sezone pomognem klubu - rekao je Kopljar o Veszpremu koji se slavljem nad Montpellierom plasirao na Final Four Lige prvaka. - Europsko prvenstvo je najteže jer nema slabijih utakmica. Sve reprezentacije su na visokom nivou. Nama je cilj da do završnih priprema vidimo tko će biti spreman za prvenstvo, a ono što je najbitnije je da svi budemo zdravi i da možemo pokazati svu našu kvalitetu - dodao je Kopljar. Među onima koji su krenuli u Poreč je i Luka Cindrić. - Moram reći da mi je vrlo drago biti u reprezentaciji i igrati za reprezentaciju. Svi ovi dečki su mi prijatelji, a neki i klupski suigrači kroz karijeru. Imamo i nekoliko novih momaka i svi jedva čekamo da krenemo trenirati zajedno. Bitno je da imamo dosta vremena do početka Europskog prvenstva i moramo na taj put krenuti bez pritiska. Imamo vremena da se što bolje uigramo kako bi napravili što bolji rezultat pred domaćim navijačima - kazao je Cindrić koji je u posljednjoj utakmici četvrtfinala Lige prvaka protiv Flensburga sa sedam golova pogurnuo Vardar na Final Four. - Ovo je povijesni uspjeh kluba, za to smo radili cijelu sezonu i ostvarili smo veliki uspjeh. U odličnoj smo formi svi u klubu i igramo vrlo dobro. Mislim da ćemo, bez obzira na to što smo prvi put na Final Fouru, biti vrlo neugodan protivnik za sve - dodao je Cindrić. Mirko Alilović (Veszprem), Ivan Stevanović (PPD Zagreb), Filip Ivić (Kielce), Ivan Pešić (Meškov Brest),Manuel Štrlek (Kielce), Lovro Mihić (Wisla Plock), David Mandić (Izviđač Ljubuški), Valentino Ravnić (Umag), Zlatko Horvat (PPD Zagreb), Jerko Matulić (Nantes), Ivan Vida (Dubrava), Josip Božić Pavletić (Nexe), Igor Vori (PPD Zagreb), Tin Kontrec (PPD Zagreb), Krešimir Kozina (Füchse), Stipe Mandalinić (PPD Zagreb), Marko Mamić (Dunkerque), Sandro Obranović (Pick Szeged), Jakov Gojun (Füchse), Josip Šarac (Izviđač Ljubuški), Luka Cindrić (Vardar), Igor Karačić (Vardar), Lovro Jotić (PPD Zagreb), Domagoj Pavlović (PPD Zagreb), Luka Šebetić (PPD Zagreb), Luka Stepančić (Paris Saint-Germain), Marko Kopljar (Veszprem), Šime Ivić (Wisla Plock), Marino Marić (MT Melsungen) 