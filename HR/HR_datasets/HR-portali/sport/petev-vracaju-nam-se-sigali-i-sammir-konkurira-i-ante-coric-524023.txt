Želio bih da nastavimo u istom ritmu kao u posljednje dvije utakmice, da odigramo dobro i uzmemo tri boda. Iznenadilo me da Split ima toliko malo bodova, ali sutra sve ovisi o nama, rekao je Ivajlo Petev u najavi utakmice sa Splitom na Parku mladeži (20:00). Dinamo će biti bez svog najboljeg igrača Soudanija koji je u Zaprešiću dobio treći žuti karton. - Vidjet ću tko će ga mijenjati, imam nekoliko opcija, a Dominik Livaković se vraća na gol. No i dalje nemamo Sose, Matela, Šituma i Perića, dok nam se vraća Leo Sigali - rekao je Petev. Argentinac bi tako sutra trebao odigrati svoju prvu utakmicu nakon tri mjeseca pauze, a poslije ozljede leđa ponovno će u konkurenciji biti i brazilski veznjak. - Sammir je normalno trenirao i konkurira za utakmicu, baš kao i Ante Ćorić - rekao je bugarski trener. Rijeka do dolaska u Maksimir ima težak raspored, prvo derbi s Hajdukom, a onda putuje u Koprivnicu. - Ne želim pričati o Rijeci, razmišljati o tome hoće li kiksati. Meni je važna samo moja momčad - poručio je Petev. Dinamo je ovog proljeća tri puta igrao protiv Splita i dvaput je u Maksimiru uvjerljivo slavio, dok je na Parku mladeži odigrao 0-0. 