Dinamo je u 12. kolu HNL-a slavio Koprivnici protiv Slaven Belupa (1:0). Bila je to prva pobjeda modrom treneru Ivajlu Petevu. - U prvom dijelu nismo izgledali kako smo htjeli. Slaven Belupo se odlično branio, zatvorili su se i nismo mogli iskoristiti svoje šanse. Bili smo spori s loptom, ali popravili smo se u nastavku. Bilo je bolje, imali smo par prilika i dali smo gol. Uzeli smo vrijedna tri boda i to nam je trenutno najbitnije. Naravno da je ovo izlaz iz krize, nema druge formule osim pobjede. U ovom nam je trenutku ovakva pobjeda jako važna i dobit ćemo više samopouzdanja. Mislim da ćemo izgledati sve bolje, ali imamo još puno za raditi - rekao je Petev. Pobjednički gol zabio je Fernandes koji je ušao umjesto Ante Ćorića. - Ćorića sam zamijenio jer je to moja odluka, pokazao je želju u utakmici sa Slaven Belupom, to je najbitnije. Fernandes je ušao u igru i dao je gol. Bitno mi je da svi igrači pokažu želju, da žele promijeniti situaciju. Zadovoljan sam navijačima koji su bili na utakmici i čestitam svojim igračima na tri boda. Dinamo sada kod kuće čeka Sevillu u Ligi prvaka. - Napravit ćemo sve da Dinamo izgleda bolje i ako možemo pokušat ćemo napraviti nešto u utakmici sa Sevillom. Trener Slaven Belupa Željko Kopić je dodao: - Nije dobro kada izgubiš, ali odigrali smo jako dobro, s taktički jasnom idejom. 