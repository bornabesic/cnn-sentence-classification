Foto: AFP UNATOČ ozljedi gležnja zadobivenoj prošlog vikenda, Lionel Messi uvšten je na popis igrača argentinske nogometne reprezentacije za prijateljsku utakmicu u Japanu sljedećega mjeseca. Messi je, podsjetimo, na nosilima iznesen s nedjeljnog susreta u kojem je njegova Barcelona slavila 2-1 pobjedu protiv madridskog kluba u trećem Primerinom kolu. Razlog tomu bio je nesmotren, silovit start češkog braniča Tomaša Ujfalušija koji samo srećom nije završio puknućem Messijeve noge. Argentinski napadač Barcelonine momčadi prisilno će pauzirati dva tjedna, dok je Ujfaluši za svoj start kažnjen dvjema utakmicama zabrane igranja za svoj madridski Atletico. Messijev odlazak u Japan može se gledati kroz prizmu financijskog dobitka Argentinskog nogometnog saveza koji će, dovođenjem najboljeg nogometaša svijeta za 2009. godinu, inkasirati dodatnih 200.000 američkih dolara bude li on uvršten u sastav. Susret koji će se 8. listopada odigrati u Saitami bit će treći za privremenog izbornika argentinske nogometne reprezentacije, Sergija Batistu. U uvodna dva bilježio je pobjede (1-0 protiv Irske, 4-1 protiv Španjolske). Popis Argentinaca za prijateljsku utakmicu protiv Japana: Vratari: Oscar Ustari (Getafe), Mariano Andujar (Catania), Sergio Romero (AZ Alkmaar). Braniči: Gabriel Milito (Barcelona), Javier Zanetti (Inter Milan), Walter Samuel (Inter Milan), Nicolas Burdisso (Roma), Pablo Zabaleta (Manchester City), Martin Demichelis (Bayern München), Gabriel Heinze (Olimpique Marseille). Veznjaci: Fernando Gago (Real Madrid), Angel Di Maria (Real Madrid), Javier Mascherano (Barcelona), Esteban Cambiasso (Inter Milan), Jose Sosa (Napoli), Mario Bolatti (Fiorentina), Javier Pastore (Palermo), Andres D’Alessandro (Internacional). Napadači: Gonzalo Higuain (Real Madrid), Lionel Messi (Barcelona), Sergio Agüero (Atletico Madrid), Diego Milito (Inter Milan), Ezequiel Lavezzi (Napoli), Carlos Tevez (Manchester City), Nicolas Gaitan (Benfica).