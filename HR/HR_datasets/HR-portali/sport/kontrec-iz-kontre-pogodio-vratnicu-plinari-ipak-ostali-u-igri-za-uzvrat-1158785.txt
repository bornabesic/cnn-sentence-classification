Rukometaši PPD Zagreba izgubili su u prvoj utakmici osmine finala Lige prvaka od mađarskog Veszprema sa 22:23. A moglo je lako završiti barem neodlučeno da je Tin Kontrec u posljednjim sekundama iz kontre pogodio mrežu, a ne vratnicu. - Naravno da još ništa nije gotovo. Zadovoljan sam pobjedom, ali nisam zadovoljan s razlikom. Bez problema smo mogli cijeli posao završiti već u prvoj utakmici Imali smo četiri, pet pogodaka prednosti i onda smo katastrofalno odigrali završnicu utakmice. U napadu smo doslovce poklanjali lopte domaćinu koji je to znao dobro iskoristiti - rekao je Xavi Sabate, trener Veszprema. Dobro zna mađarski trener da je lani PPD Zagreb u osmini finala Lige prvaka kod kuće izgubio od RN Löwena s pogotkom razlike da bi u uzvratu pobijedio s dva i tako prošao u četvrtfinale.  - Jako smo loše počeli utakmicu. Pogreškom i promašenim zicerom. Cijelo vrijeme smo ih morali “loviti”. I svaki put kad bi se približili napravili bi neku novu pogrešku. Kod 14:14 je tako Igor Vori promašio čisti zicer nakon kojeg su gosti otišli na plus četiri - istaknuo je Silvio Ivandija, trener domaćih. Mogli su “plinari” na odmor otići i s minus jedan. Naime, domaćin je dobio sedmerac. I baš kao protiv Norveške u polufinalu Svjetskog prvenstva, loptu je u ruke uzeo Zlatko Horvat. I ponovio se Pariz. Mirko Alilović bez problema mu je obranio sedmerac.  - Imamo još rezervi za uzvrat u Veszpremu. Moramo poboljšati realizaciju u napadu. Obrana je odigrala više nego dobro jer su Mađari postigli tek 23 pogotka. Ono što nije bilo dobro jest činjenica da su u prvom poluvremenu postigli previše laganih pogodaka. Kada su igrali napad šest na šest nisu bili tako uspješni. Mislim da će im u uzvratu naša obrana 5-1 s isturenim Vorijem napraviti dosta problema - istaknuo je trener domaćih.  Sudački par iz Francuske nije poklonio domaćinu niti jednu, jedinu loptu. - Iskreno, sudački kriterij nije mi bio jasan - naglasio je Ivandija.  Dobra vijest za Ivandiju je povratak u formu Lovre Jotića. Nije igrao puno, no ono što je odigrao bilo je dobro. A u Veszpremu će Ivandija trebati još više raspoloženog Jotića, ali i Mandalinića koji je igrao tek na trenutke dobro.