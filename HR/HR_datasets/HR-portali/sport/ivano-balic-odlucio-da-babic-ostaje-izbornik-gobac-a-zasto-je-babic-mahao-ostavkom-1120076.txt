Ivano Balić, koordinator za muški rukomet, odlučio je – Željko Babić ostaje izbornik hrvatske muške rukometne reprezentacije. I to bez obzira na to što je Babić podnio neopozivu ostavku nakon lošeg rezultata na Olimpijskim igrama u Riju. Dva mjeseca Balić i društvo zavlačili su hrvatsku javnost da bi na kraju vrijedila ona – tresla se brda, rodio se miš. Babić je u izvještaju nakon Rija napisao da nije imao podršku Saveza, igrača, medija. I sada sve to nije važno. Upravni odbor HRS-a očito je podijeljen. Bilo je onih koji bi odmah prihvatili njegovu odluku, a izgleda da ima onih koji i dalje podržavaju Babića. A to što ga podržavaju samo znači da misle da u ovom trenutku nema boljih rješenja bez obzira na to što su u redu čekali Červar, Smajlagić, Obrvan, Goluža, Perkovac. – Istina je da svi članovi Upravnog odbora nisu istog mišljenja kada je riječ o Babiću. U ovom trenutku moram postaviti četiri pitanja i želim da mi se u što skorije vrijeme na njih odgovori: koji je točno razlog zašto je Babić dao ostavku; zašto je povukao svoju ostavku; zašto Ivano Balić nije bilo na Olimpijskim igrama u Riju i mogu li Babić i Balić zajedno funkcionirati? Eto, to su moja pitanja – rekao je Zoran Gobac, dopredsjednik Hrvatskog rukometnog saveza. Kada je prije tjedan dana Marin Šego, vratar Pick Szegeda, izjavio da Babić sigurno ostaje izbornik, činilo se to kao dobra šala. Očito Marin ima puno bolje informacije od recimo Tomislava Grahovca, predsjednika HRS-a. – Gledajte, konačnu riječ o izborniku dat će Upravni odbor HRS-a. Koji može ili ne mora prihvatiti Balićev novi prijedlog – zaključio je Zoran Gobac. I tako će se Željko Babić u srijedu opet obratiti naciji. Jer, uskoro će vikend EHF-a na kojem će se okupiti reprezentacija. Neće Hrvatska odigrati nijednu prijateljsku utakmicu, što bi bilo normalno, već će se dečki malo družiti i malo trenirati. Ako ništa drugo, prema popisu igrača vidjet će se koji su to igrači koji Babiću nisu bili dobri u Riju i koji su to igrači krivci što Hrvatska nije igrala za medalju. A kandidata za ispadanje s Babićeve liste ima puno – Čupić, Gojun, Kopljar, Karačić, Pešić... Hoće li Svjetsko prvenstvo u Francuskoj 2017. biti novi promašaj Babića ili će se dogoditi neko novo čudo poput onog na EP-u Poljskoj. To je pitanje koje visi u zraku. Ili ono – mogu li Željko Babić i Domagoj Duvnjak zajedno? Jer, Duvnjak je na svakoj utakmici malo previše bio na klupi, a zna se da najbolji moraju stalno igrati. Možda je sad vrijeme da i Duvnjak konačno kaže nešto o svemu tome... 