Hajduk ima samo četiri maksimirska trijumfa u Hrvatskoj ligi. Rijetke su pobjede Hajduka u prvenstvu nad Dinamom usred Maksimira, uspjelo je to samo Stanku Poklepoviću, Nenadu Gračanu, Zoran Vuliću i Goranu Vučeviću. Pod Vulićevim vodstvom Hajduk je pogotkom Milana Rapaića 2003. godine došao do pobjede. Dinamo opterećen brigama – Nisam vam ja za brojke. Hajduku je teško igrati u Maksimiru, ali to ništa ne znači. Svaka je utakmica posebna. Smatram da Hajduk u derbiju ima šanse, forma mu stalno raste, dok je Dinamo nekako opterećen brigama. S druge strane, to u derbijima previše i ne znači, kada se u takvoj utakmici istrči na travnjak onda nikakvu ulogu nemaju forma, problemi ili bilo kakve druge stvari. Sve se odvija na travnjaku, presude neki detalji. Treneri jedan od drugoga ne mogu sakriti previše stvari, važno je vjerovati u plan koji složite u glavi, prenijeti ga na igrače i držati se dogovorenog – otkriva Vulić kako je pripremao svoju momčad za derbije s Dinamom. Pogled u sadašnjost nudi Hajduk koji raste te Dinamo s novim trenerom i poljuljanim samopouzdanjem. – Obje momčadi imaju odlične napadače koji u svakom trenutku mogu riješiti pitanje pobjednika. Dakle, obrane će igrati važnu ulogu, ali iz iskustva vam mogu reći da će pobjednika odlučiti bitka na sredini terena. Uvijek je tako, tko dobije prevagu u sredini, bliži je pobjedi. Bit će zanimljivo vidjeti borbu između Jeffersona, Savasa i Kožulja protiv Antolića, Machada i ostalih, ne znam za koga će se odlučiti trener Petev – kaže Vulić. Iskustvo Zorana Vulića tvrdi da se derbiji rješavaju u sredini terena, što je u stvarnosti i najčešće tako. Ali, pobjedu donose napadači, a to je trenutačno Hajdukova velika prednost. Trener Marijan Pušnik do samog početka utakmice razmišljat će koga staviti iz bogatog arsenala. Said Ahmed Said trenutačno je Hajdukov prvi napadač, Ganac s talijanskom putovnicom igra odlično, opasan je u svakom dodiru s loptom. Za vjerovati je da će iza njega biti Gambijac Hamza Barry, koji zna dodati loptu, tu će biti i Zvonimir Kožulj koji donosi prevagu u sredini terena. Futacs ostaje na klupi I ispada da se za još jedno mjesto u momčadi bore Nikola Vlašić, koji je bio ozlijeđen i na gol u službenim utakmicama čeka godinu dana, pa ljubimac navijača Franck Ohandza te neumorna radilica Fran Tudor. Valja napomenuti da zbog ozljede Pušnik ne može računati na Antu Ercega, koji je također opasan za vrata. A na klupi će biti Marko Futacs, najskuplji od napadača, koji se ističe visinom, ali mu je mana slabija pokretljivost. Hajdukov trener pun je slatkih napadačkih briga i premda će učvrstiti blokove ispred Lovre Kalinića, pobjedu u Maksimiru mogu mu donijeti samo ofenzivni pristup i mirna realizacija. 