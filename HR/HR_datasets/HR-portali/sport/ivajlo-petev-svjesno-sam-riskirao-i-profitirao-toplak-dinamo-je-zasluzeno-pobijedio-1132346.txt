Dinamo se pobjedom na Interom (1:0) u Zaprešiću plasirao u polufinale Hrvatskog nogometnog kupa i sada može mirno čekati subotnji derbi s Rijekom. Modri trener Ivajlo Petev na teren je poslao mladi sastav, no isplatilo mu se. - Svjesno sam ušao u rizik, ali tko ne riskira - ne profitira. Odmorio sam neke igrače, najvažnije je da smo prošli u polufinale Kupa. Bili smo dominantni u posjedu lopte, imali puno više prigoda, ali žao mi je što smo zabili samo jedan gol. Idemo sada dalje, čeka nas Rijeka. Pred nama je puno utakmica, tako da mi se ovdje pružila prilika dati igračima s manjom minutažom - rekao je Petev. Trener Intera Samir Toplak nema zamjerku na pobjedu Dinama. - Dinamo je zasluženo pobijedio, mi nismo bili na očekivanom nivou. U obrani je bilo dobro, ali u napadu baš i ne. Nismo bili gladni gola i senzacije - rekao je Toplak. >> Dinamo s mladom momčadi slavio u Zaprešiću, gol za polufinale zabio Perić 