Foto: Twitter JEDAN od najtalentiranijih mladih nogometaša BiH, 16-godišnji Dal Varešanović, u prisustvu legende Liverpoola i trenutačnog trenera omladinskog pogona Redsa Stevena Gerrarda, stavio je svoj potpis na novi trogodišnji ugovor s Redsima. "Drago mi je što sam potpisao novi ugovor i što ću učiti od meni najboljeg veznjaka svijeta. U srpnju me čekaju pripreme s Liverpoolom", izjavio je mladi Varešanović za portal Klix.ba.  Suradnja između Dala i Liverpoola uspostavljena je prije tri godine, kad su čelnici engleskog kluba i Sarajeva, čiji je Varešanović bio član, potpisali ugovor. Varešanović se tada preselio u Liverpool, potpisao trogodišnji ugovor i povremeno bi dolazio u Sarajevo jer s obzirom na to da je tada bio 13-godišnjak, nije mogao stalno boraviti u Engleskoj.  Dal je 23. svibnja napunio 16 godina i novi ugovor je stigao. Liverpool je ponudio novi trogodišnji angažman, a mladi talent s ocem Mirzom, nekad poznatim nogometašem, ponudu je prihvatio.  Podsjetimo, Dal je sin nekadašnjeg nogometaša i trenera FK Sarajevo te reprezentativca BiH Mirze Varešanovića, a Dalov brat Mak igra za mladu momčad Udinesea. Inače, mladi ofenzivni vezist bio je velika želja Barcelone i zagrebačkog Dinama. Zdravko Mamić trudio se dovesti ga u Zagreb, ali Varešanović junior umjesto na Maksimiru zaigrat će na Anfieldu.