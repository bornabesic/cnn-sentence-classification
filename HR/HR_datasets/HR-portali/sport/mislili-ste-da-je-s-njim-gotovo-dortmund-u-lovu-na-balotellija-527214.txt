Mario, skuliraj se. Dovoljno si se zafrkavao, sad je vrijeme da prestaneš jer ovo ti je zadnja prilika, rekao je Mino Raiola svojem klijentu Mariju Balotelliju kada mu je dogovorio transfer u Nicu. Mario se skulirao, zabio 17 golova u 28 nastupa i - ponovo na sebe nauvkao oči Europe. A kada se to dogodi, kada Mario igra u formi, nema kluba koji ga ne bi htio. Jedan takav klub je i Borussia Dortmund, koja je obnovila interes za nestašnog Talijana. 'Žuto-crni' su i prije par godina htjeli povremenog talijanskog reprezentativca, ali su odlučili ne kockati se. Ovoga puta bi mogli pošto su sve veća nagađanja da Aubameyang odlazi. - Balotelli mi vjeruje. Ja sam izbirljiv i on to zna. Hoće li ostati u Nici? Vidjet ćemo - rekao je Mino Raiola pa dodao: - Dobili smo ponude od Borussije Dortmund i Marseillea. Njegove izvedbe u Nici su jako dobre, ali morat će dati puno više jer nema puno drugih prilika. Mariju ugovor s Nicom istječe krajem lipnja pa će njegov idući klub dovesti kao slobodnog igrača.