Rekordni, 105 milijuna vrijedni transfer 24-godišnjeg francuskog nogometnog reprezentativca Paula Pogbe, koji je prošlog ljeta prešao iz torinskog Juventusa u Manchester United, pod istragom je Međunarodne nogometne federacije (FIFA), objavio je britanski BBC. Krovna nogometna organizacija je u pisanom obliku tražila od Manchester Uniteda pojašnjenje ovog prijelaza, u kojem bi trebalo biti razjašnjeno tko je sudjelovao u dogovorima i koliko je kome novca isplaćeno. "Ne komentiramo pojedinačne ugovore. FIFA posjeduje sve dokumente još od kolovoza prošle godine, kad je prijelaz zaključen", izjavio je glasnogovornik kluba s Old Trafforda, u koji je Pogba prvi put stigao 2009. godine kao tinejdžer iz francuskog Le Havrea, a napustio ga 2012. te prešao u Juventus za oko 1,8 milijuna eura. Samo četiri godine kasnije Pogbin povratak je Manchester United koštao rekordnih 105 milijuna eura, a engleski premierligaš bi mogao imati još 10 milijuna eura dodatnih troškova: do pet milijuna eura iznosi bonus ovisno o Pogbinim nastupima i uspjesima kluba, a još pet milijuna se Manchester obvezao platiti Juventusu, ako i kad Pogba potpiše novi ugovor. Po zaključenju ugovora, Juventus je objavio kako ekonomski efekt tog transfera za klub iznosi 72,6 milijuna eura. U Njemačkoj je prošlog tjedna objavljena knjiga "The Football Leaks: The Dirty Business of Football" (Prljavi nogometni poslovi), u kojoj je navedeno kako je Pogbin menadžer Mino Raiola za posredovanje u transferu zaradio 48,9 milijuna eura. Raiola nije želio komentirati te navode, a za BBC je izjavio kako se ovim slučajem bave njegovi odvjetnici. 