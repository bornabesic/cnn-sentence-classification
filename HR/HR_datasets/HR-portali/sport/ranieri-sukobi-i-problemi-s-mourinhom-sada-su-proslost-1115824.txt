U 6. kolu engleske lige u subotu prvak Leicester igra protiv Manchester Uniteda na Old Traffordu. Menadžeri Claudio Ranieri i Jose Mourinho u prošlosti su imali mnogo verbalnih sukoba, a znale su pasti i teške riječi. Kada je zamijenio Ranierija u Chelseaju, Mourinho je Talijana nazvao gubitnikom. – Mourinho je fantastičan menadžer, inteligentan i pametan. Davno smo imali probleme, ali sada je to prošlost. Naš odnos je odličan. Ponudi li mi u subotu dobro crveno vino, rado ću ga  s njim popiti – kazao je menadžer engleskog prvaka Claudio Ranieri. Nedavno je Mourinho svoje kritičare nazvao nogometnim Einsteinima. – Imali smo loš tjedan, a neki nogometni Einsteini pokušali su izbrisati moju 16-godišnju karijeru i nevjerojatnu povijest Manchester Uniteda. Najvažnija su im bila tri loša rezultata. Ali nema veze, danas ima mnogo Einsteina. Razumijem razočarane navijače, ali sam siguran da će oni uvijek biti uz momčad – istaknuo je Jose Mourinho. 