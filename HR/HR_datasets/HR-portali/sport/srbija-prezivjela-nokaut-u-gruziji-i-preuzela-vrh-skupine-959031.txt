Foto: Getty Images / Guliver Image SRBIJA je privremeno preuzela prvo mjesto u skupini D kvalifikacija za Svjetsko prvenstvo. Momčad Slavoljuba Muslina slavila je kod Gruzije s 3:1 u 5. kolu, te upisala treću pobjedu, uz dva remija i sada se nalazi ispred Republike Irske i Walesa, koji će igrati od 20:45 sati. Međutim, nije sve dobro krenulo po goste, naprotiv. Nakon nevjerojatne greške Aleksandra Kolarova napadač Nika Kačarava zabio je za šokantno vodstvo.  Unatoč golu, Gruzija je nastavila napadati i tražiti drugi gol, a čudesnu priliku za 2:0 promašio je Valeri Qazaišvili. On je s desne strane šutirao pored lijeve vratnice, iako je imao usamljenog suigrača kojem je trebao samo dodati loptu za gol. I onda, kada je preživjela sve, Srbija se uspjela vratiti u 45. minuti. Otar Kakabadze je skrivio penal, a Dušan Tadić izjednačio s 11 metara. A, igrač Southamptona asistirao je Aleksandru Mitroviću za gol u 64. minuti, kada je napadač Newcastlea prekrasno pogodio za preokret, dok je točku na i stavio debitant Mijat Gaćinović. On je ušao u igru u 81, a već u 86. zabio gol nakon druge asistencije Tadića na utakmici, te potvrdio važnu pobjedu na putu prema Rusiji.