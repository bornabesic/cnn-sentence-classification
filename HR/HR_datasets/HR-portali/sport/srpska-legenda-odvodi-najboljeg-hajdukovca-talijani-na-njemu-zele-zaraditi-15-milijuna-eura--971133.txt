"VOLIM kazati da su svi na prodaju i da nitko nije", kazao nam je ovih dana predsjednik Hajduka Ivan Kos, odgovarajući na pitanje može li klub konačno preživjeti prijelazni rok bez prodaje ključnih igrača. Unatoč pojačanim marketinškim aktivnostima, vojsci članova i tendenciji za samoodrživošću kluba, spas za klupsku bilancu i dalje su izlazni transferi. Hrvatska nogometna liga, gledajući broj registriranih igrača i broj stanovnika, jedan je od najvećih nogometnih izvoznika na svijetu. Hajduk ima dodatan problem jer mu manjka izložbenih "kapitalaca". Ako prodaju Marka Futacsa, ostaju bez centarfora koji je igri Hajduka donio dimenziju više. Toma Bašić još ne doseže cijenu koja bi zadovoljila Hajduk, a slična je situacija i s Franom Tudorom. Jedini koji odskače je Nikola Vlašić, najvrjedniji eksponat Hajduka. Njegov menadžer Tonći Martić prije nepunih mjesec dana kazao je: "Ako dođe ponuda koja zadovoljava Hajduk i igrača, idemo u realizaciju transfera". A talijanski mediji jutros javljaju da ponudu sprema Siniša Mihajlović, trener Torina koji je već stupio u kontakt s Vlašićevom stranom. Naravno, u cijelu priču upućen je i Hajduk. Mihajlović je u Torinu prešao na sustav igre 4-2-3-1 i potrebna su mu pojačanja u ofenzivnom dijelu. Tu su Srbin Adem Ljajić, Argentinac Lucas Boye na desnom krilu i Iturbe koji može igrati drugog napadača, lijevo i desno. Interesantno, Mihajlović je doveo Ljajića iz Rome u Torino, iako ga je svojevremeno izbacio iz srpske reprezentacije jer mladi napadač, inače musliman, nije želio pjevati srpsku himnu "Bože pravde". Danas ipak surađuju u Torinu, a Miha mu traži i kreativnu, snažnu pomoć iza leđa. Tu u priču upada Nikola Vlašić.  Nude pet, žele zaraditi 15 milijuna eura  Talijani su upoznati s performansama Hajdukova veznjaka koji je fizički moćan i brz, mlad te igra dobro s obje noge. Prema dostupnim informacijama Torino je spreman platiti Vlašića iznosom do pet milijuna eura, računajući da bi na njemu u budućnosti mogli zaraditi do triput više.  Vlašić ima ugovor s Hajdukom do 2018. godine. Pregovori o njegovoj prodaj tek bi trebali početi, ali interes Torina je jak i mogao bi uskoro rezultirati ponudom, pišu talijanski novinari blisku klubu sa sjevera Italije.