Hajduk i Lokomotiva remizirali su na Poljudu (1:1) u susretu 37. kola MAXtv Prve HNL. Bijeli se tako nakon poraza na Rujevici nisu vratili pobjedama dok zagrebačka momčad već neko vrijeme igra rasterećeno te se nalazi na sredini ljestvice.   Bolje su počeli domaći pa je u 11. minuti greda spasila Lokose. Topovski udarac Memolle sa 18 metara probio je Šempera, ali i pogodio okvir gola. Ipak, gosti su prvi stigli do vodstva i to u 37. minuti. Halilović je izbjegao zaleđe, te izašao sam na Stipicu, a onda nesebično dodao Doležalu koji iz blizine šalje loptu u praznu mrežu. Od 47. minute Lokomotiva je igrala s igračem manje jer je Bočkaj dobio drugi žuti karton. Hajduk je u 73. minuti ponovno zatresao gredu. Nakon centaršuta Hamze najviši u skoku bio je Savvas, ali lopta je odsjela na gredi.  Domaćin je ipak uspio izjednačiti u 87. minuti. Savvas je pucao nakon povratne lopte Vlašića, Šemper je obranio, a Hamza je odbijanac pospremio u mrežu. Mogao je Hajduk i slaviti, ali je Šemper spasio Lokomotivu. U šestoj minuti nadoknade pucao je Vlašić sa 15 metara, loptu je skrenuo Said, ali gostujući vratar je nevjerojatno obranio. Hajduk je treći sa 63 boda, a Lokomotiva peta sa 40 bodova. 