Hrvatski paraolimpijac Velimir Šandor osvojio je broncu u bacanju diska u kategoriji F52 na Paraolimpijskim igrama u Riju. Šandor je u trećoj seriji bacio 18,24, što je bilo dovoljno za prvu hrvatsku medalju u Riju. Zlato je osvojio  Latvijac Aigars Apinis (20,83), dok je srebro otišlo u ruke Poljaka Roberta Jachimowicza (19,10). - Presretan sam, ovo su mi prve Paraolimpijske igre i odmah sam osvojio medalju. Nadao sam se prije početka natjecanja da bi mogao do bronce i uspio sam - kazao je 30-godišnji Šandor, rodom iz Opatije u Pokupskom. Šandor je svoj potencijal nagovijestio u Sočiju na Svjetskim igrama gdje je osvojio zlato, potom je u Dohi na svjetskom prvenstvu prošle godine bio treći, da bi ove godine u Grossetu na Europskom prvenstvu osvojio srebro. - Svaki od mojih šest hitaca je bilo za medalju, što me raduje. Nisam imao oscilacija. Bio sam blizu osobnog rekorda (18,53). Sada treba još više raditi i biti bolji - kazao je član AKOSI Uspona iz Velike Gorice. Šandor sada ima tri dana odmora prije povratka u Hrvatsku što će iskoristiti kako bi malo razgledao Rio i bodrio ostale naše sportaše, a nakon toga slijedi fešta u Opatiji. - Vjerujem da se već nešto vrti - kazao je sa smješkom. Oduševljenje medaljom nije skrivao niti njegov trener Ivan Čengić. Zajedno rade već četiri godine. - Znali smo da može do medalje. Imao je taj rezultat u ruci. Velimir trenira i baca kuglu, probat ćemo i s kopljem pa ćemo vidjeti - kazao je Čengić. Izbornik paraolimpijske atletske reprezentacije Tomislav Krstičević može biti zadovoljan nakon prvog dana natjecanja i osvojene bronce i jednog šestog mjesta. - Šandor je ponovo na velikom natjecanju ostvario vrhunski rezultat. Ostvario je veliki uspjeh. Možemo biti zadovoljni jer je i Miljenko Vučić bio šesti s osobnim rekordom. Bilo bi lijepo kada bi svaki dan bilo tako. Neki rezultati koje smo ostvarili na svjetskom i europskom prveenstvu nam daju nadu, no vidjet ćemo - kazao je Krstičević. Miljenko Vučić osvojio je šesto mjesto u bacanju kugle, kategoriji F12. Bacio je 15,07 i tako popravio hrvatski rekord. Inače, Hrvatsku na Paraolimpijskim igrama u Riju zastupa 19 sportaša koji se natječu u pet sportova. Za devetero naših sportaša bit će to premijerni nastup na najvećem svjetskom natjecanju sportaša s invaliditetom. Paraolimpijske igre otvorene su sinoć na stadionu Maracana pred 50.000 ljudi. Hrvatsku zastavu nosio je atletičar Branimir Budetić. Igre će trajati do 18. rujna. >> Spektakularno otvorene Paraolimpijske igre, Budetić nosio hrvatsku zastavu