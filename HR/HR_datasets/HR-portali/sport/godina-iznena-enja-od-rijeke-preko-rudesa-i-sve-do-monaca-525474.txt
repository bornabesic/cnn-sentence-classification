Nogometna sezona bliži se kraju i postalo je jasno tko može slaviti do ljeta, a tko mora dodatno raditi na poboljšanjima. U Hrvatskoj je prekinuta duga dominacija Dinama od strane Rijeke da bi iz Druge lige dobili pravo iznenađenje u vidu Rudeša.  No, nije samo kod nas došlo do priča pod krinkom iznenađenja, diljem Europe viđena su manja ili veća čuda. Nama srcu najbliža priča stiže iz Francuske. Danijel Subašić je sa svojim Monacom doslovno izdominirao Ligue 1 ispred dominantnog PSG-a. Od 2012. titula je bila preplaćena na bogate Parižane, a onda se pojavio Jardimov stroj koji nije popuštao niti pod najtežim pritiscima. U 38. kola uzeli su 95 bodova i zabili 107 golova. Ovo već samo po sebi zvuči impresivno, pa kad na cijelu priču dodamo da je to zasluga mladih igrača poput Mbappéa, Lemara i Bernarda Silve koji su klub dovukli i do polufinala Lige prvaka, tada pričamo o pravom malom čudu iz kneževine. Spomenimo i to da je naš Suba proglašen za najboljeg golmana lige. Dugih 18 godina trajao je post Feyenoorda u Nizozemskoj. - Ovakav klub ne smije se zadovoljavati drugim mjestima i porazima od Ajaxa i PSV-a. Mi moramo osvajati titule - jasno je poručio Dirk Kuyt koji se nekoliko dana kasnije umirovio. Momčad Giovannija van Bronckhorsta bila je od prvog dana na vrhu tablice, ali prvenstvo su osvojili samo s jednim bodom ispred drugoplasiranog Ajaxa. Dovoljno za nezapamćemo slavlje u Rotterdamu pred više od 130 tisuća ljudi! Čiji god bili navijač u Hrvatskoj, morate priznati da bi ovakvu feštu kod nas mogla prirediti samo Torcida. Talijanski treneri dominiraju ove sezone u jakim ligama. Ancelotti kao trener Bayerna pokorio je Njemačku, Allegri na klupi Juvea slavio je u Italiji, a Conte nastavio dominaciju kao menadžer Chelsea u Engleskoj. Talijansku moć osjetili su i Rusi jer je na klupi velikog Spartaka ordinirao Massimo Carrera. Ovaj je klub zasjeo na prvo mjesto poslije 16 dugih godina! Bio je to njihov 22. naslov državnog prvaka, zanimljivo, ovaj je klub od 1992. do 2001. osvojio devet od prvih deset titula u Rusiji. U Rumunjskoj, klasika. Uvijek nekakvi repovi se vuku u njihovom nogometu. Evo, ove je sezone Viitorul postao prvakom, ali Steaua se odlučila žaliti Sportskom arbitražnom sudu u Lausanneu jer smatraju da imaju bolji međusobni omjer pobjeda i poraza, samo im to nije priznato. Viitorul i FCSB završili su 'ligu za prvaka' s jednakim brojem bodova, 44. Zbog boljeg međusobnog omjera (jedna pobjeda i jedan remi) u tom dijelu natjecanja Rumunji su proglasili klub iz Constante prvakom, ali kontroverzni predsjednik Steaue George Becali se s tim ne miri. Prije 'lige za prvaka' igran je i regularni dio sezone u kojem je Steaua dobila obje utakmice pa u četiri dvoboja igrana od kolovoza do danas zaista i ima bolji međusobni omjer od rivala. Nadalje, Viitorul Constanta je osnovana prije osam godina, a njen je vlasnik najveći rumunjski igrač svih vremena, Gheorghe Hagi. Francuska druga liga ponudila je neviđen spektakl u petak. Povratnik u elitno društvo dobro je poznati Strasbourg koji je posljednjih sezona znao igrati i u trećoj ligi, no ove su se godine iznenađujuće probili u Ligue 2. Pored njih, gore ide i Amiens, po prvi puta u svojoj 116-godišnjoj povijesti. Strijelac najvažnijeg gola u njihovoj klupskoj povijesti bio je Emmanuel Bourgaud i to u 95. minuti. Veliki navijač Amiensa je novoizabrani francuski predsjednik Emmanuel Macron, koji je porijeklom iz toga mjesta. Ovako je izgledala luda završnica. Talijanski SPAL je u drugu ligu 12. svibnja 1968. ispao golom Juveovog Gianfranca Zigonija. Krug sudbine zatvoren je ove sezone gdje njegov sin Gianmarco svojim igrama pomaže klubu povratak u Serie A. SPAL, drugoligaš iz pokrajine Emilia-Romagne osigurao je naslov prvaka u Serie B, odnosno ulazak u elitni rang talijanskog nogometa. Ma, prava nogometna romantika. Cijelu priču o tom pothvatu pročitajte OVDJE. Albanski Kukesi je na domaćem terenu pobijedio Skenderbeu 2-0, a dvostruki strijelac bio je hrvatski napadač Pero Pejić (35), bivši igrač Cibalije i Slaven Belupa. Kukesi je kolo prije kraja prvenstva Albanije osigurao naslov, prvi u 87. godina klupske povijesti.  Hrvatski napadač je postao i prvi strijelac lige i to treći puta u karijeri. Zabio je 28 golova u 33 utakmice. Ovo mi je treći naslov u Albaniji, dva je uzeo baš sa Skenderbeuom.