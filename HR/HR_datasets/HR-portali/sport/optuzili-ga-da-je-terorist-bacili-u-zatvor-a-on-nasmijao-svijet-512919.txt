Možda i je najgori skijaš na SP-u ikad, ali osmijeh Adriana Solana (22) kada prolazi cilj vrijedi više od bilo kakve medalje. Adrian je skijaš trkač iz Venezuele i čovjek koji je nakon samo pola odrađene utrke apsolutni hit na Svjetskom prvenstvu u finskom Lahtiju. Tek je nedavno naučio skijati, ako to uopće možemo tako nazvati u kontekstu profesionalaca koji nastupaju na SP-u, no sportaš iz Venezuele dao je sve od sebe da svijetu predstavi svoju domovinu i prije svih - sebe. U utrci na 10 kilometara uspio je odraditi tek pola, no to ga nije spriječilo da u cilj uđe uz širok osmijeh koji kao da govori 'možda i jesam najgori na ovom SP-u, ali svakako sam i najsretniji'. Snimka njegove utrke u kojoj je padao, borio se sa skijama, odmarao se i na kraju smijao postala je hit, a nakon što je otkrivena cijela priča i dramatičan put koji je Solano morao proći da bi uopće došao do Svjetskog prvenstva, mladić iz Venezuele glavna je priča u Finskoj. Naime, Adrian je sredinom siječnja krenuo iz Venezuele u Švedsku kako bi se u društvu iskusnih skijaša trkača pripremio za najvažnije natjecanje u njegovu životu, no tu na scenu stupa francuska policija. Na presjedanju u Parizu Francuzi su ga izdvojili i tu kreće prava tortura. - Odmah sam im pokušao objasniti da putujem u Švedsku kako bih trenirao za Svjetsko prvenstvo, no nisu mi vjerovali da se bavim skijanjem u Venezueli - priča Solano te nastavlja: - Pojasnio sam im da treniram na skijama s kotačićima. Imao sam samo 28 eura sa sobom, a policija me optužila da se pokušavam ući u Europu zbog teškog financijskog stanja u mojoj domovini. Isprike i objašnjavanja nisu mu pomogli. Francuzi su ga, otkriva njegov prijatelj, bacili u zatvor pod sumnjom da je terorist, švercer, ekonomski emigrant... Uslijedila je deportacija, a do SP-a je ostalo tek mjesec dana. - Diskriminirali su me samo zbog mog odijevanja, boje kože i izgleda. Morao sam se vratiti i tako sam izgubio mjesec dana treninga - tužno priča Solano. I ne samo da je izgubio mjesec dana priprema, već je Adrian jedva stigao na početak SP-a. Došao je u zadnji trenutak, no ništa ga nije moglo zaustaviti da svijetu pokaže istinsku vrijednost i pravu bit sporta. Po povratku u domovinu Solano nije mogao očekivati da mu njegov savez ponovno plati kartu za Finsku. Cijena je bila za njih ogromnih 4000 eura i u obzir nije dolazio novi trošak. No za njegovu priču čuli su dobri ljudi u Finskoj i preko društvenih mreža prikupili potreban iznos da Adrian ipak doputuje na SP. Ovoga puta izbjegao je Francusku, a u Lahti je stigao tek nekoliko sati prije početka utrke. I, sada kad sve to znate, ne možete ne reći da njegov osmijeh doista vrijedi zlata... 