Prošle su godine igrali u finalu, a ove godine igraju već u četvrtfinalu. Jug je lani pobijedio Olympiacos 6-4. Došli su Dubrovčani do četvrtog naslov europskog prvaka, a danas kreću po peti naslov. Dubrovčani večeras od 19 sati na Danube Areni u Budimpešti igraju protiv grčke momčadi. Final Six traje od četvrtka do subote. - Ovo je najjači završni turnir u povijesti - ističe stalno u posljednje vrijeme Vjeko Kobešćak, trener Juga, koji je osvojio osam trofeja zaredom. Olympiacos je puno jači nego prošle godine i došao je u  glavni grad Mađarske po europski naslov. Za njih igraju najbolji igrači grčke reprezentacije, a tu su i naši Josip Pavić i Andro Bušlje. Na Final Sixu igra i Pro Recco koji 'lovi' svoj deveti naslov europskog prvaka. Talijani će u polufinalu u petak od 19 sati igrati s pobjednikom utakmice Jug - Olympiacos.To je jedan dio ždrijeba, a u drugom su dijelu ždrijeba Eger, Brescia i Szolnoki. U četvrtfinalu igraju Eger - Brescia, a Szolnoki čeka u polufinalu. Mađari vjeruju kako će u polufinalu igrati Eger i Szolnoki i kako će imati svojeg predstavnika u finalu. Pro Recco, Jug i Szolnoki najveći su favoriti za naslov. Nadamo se kako će Dubrovčani ponovno otići do kraja. Trebaju odigrati tri vrhunske utakmice u tri dana, a to ova momčad sigurno može.