Večernjakov izbor najboljeg nogometaša ušao je u godine ozbiljnog, sredovječnog muškarca. A prije 45 ljeta je na ideju da naš list bira najboljeg igrača na području bivše države došao tadašnji novinar i kasniji dugogodišnji urednik Večernjeg lista Darko Draženović. Taj virtuoz pera nije ni slutio tada koliku će i kakvu težinu imati ta nagrada. Sikiričin “Pobjednik”, tako se zove nagrada, od 2015. godine nosi ime po Darku Draženoviću, koji nas je te godine i zauvijek napustio. Na nama je da slijedimo tu njegovu ideju te da održimo taj dugovječni izbor u poplavi svih novih nadolazećih izbora. Naš stručni žiri sastavljen od 11 bivših reprezentativaca – Stipe Pletikosa, Milivoj Bračun, Slavko Ištvanić, Robert Jarni, Krunoslav Jurčić, Jerko Leko, Nenad Bjelica, Džemal Mustedanagić, Alen Peternac, Mladen Petrić, Igor Budan – odlučio je o pobjedniku za 2016. godinu i nadi godine u našoj akciji. I to tako da najbolji u izboru dobiva 10 bodova, a deseti jedan bod. Propitkivali su naši stručnjaci (neki su i aktivni treneri) tko je od igrača ostavio najdublji trag. Do 10. siječnja na našim stranicama možete pratiti izbor i vidjeti zanimljiva mišljenja i analize te i prije samoga proglašenja otkriti tko je bio najbolji hrvatski nogometaš u 2016. godini. I dalje je najbolji na vječnoj listi Davor Šuker, nenadmašni golgeter, danas predsjednik Hrvatskog nogometnog saveza. Iako je HNS uređen kao savez, za što zasluge pripadaju i pokojnom predsjedniku Vlatku Markoviću i tajniku Zorislavu Srebriću, Šukerov je grijeh što je Mamićev čovjek i što ga politika više ne šmeka. I u njegovu mandatu Hrvatska je nekoliko utakmica igrala bez publike i navijači su stalna prijetnja. Iako imamo odličnu momčad, klima oko reprezentacije nije dobra. Njegov prvi pratitelj je Luka Modrić koji u svojoj vitrini ima već četiri naša “kipića”, a kako je igrao ove godine, usudili bismo se reći da je favorit i za peti. Uz njega je još niz naših nogometaša igralo vrlo kvalitetno, no ono što smo pokazali na Euru u skupini najbolji je nogomet koji je Hrvatska igrala još od legendarnih vatrenih. Biramo i nadu godine, mladog nogometaša koji je u protekloj nogometnoj godini privukao posebnu pozornost.  >>Marko Bijač: Čast mi je biti Večernjakov laureat >>Marko Bijač najbolji u Večernjakovom izboru 