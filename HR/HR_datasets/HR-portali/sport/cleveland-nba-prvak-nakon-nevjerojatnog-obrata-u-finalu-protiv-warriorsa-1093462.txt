Baš kao što je to svojim osvajanjem naslova UFC prvaka najavio Stipe Miočić, gladijator hrvatskih korijena iz Clevelanda, LeBron James donio je tom gradu tako dugo čekani naslov i u loptačkim sportovima. Nakon 52 godine, King James oslobodio je svoje sugrađane šampionskog prokletstva. Učinio je to "Kralj" silinom svog "mača", nevjerojatnom tjelesnom snagom i nizom od iznimne tri predstave koje su kulminirale s triple-double učinkom u sedmoj utakmici senzacionalne finalne serije (27 koševa, 11 skokova, 11 asistencija). NBA sezona ludih rekorda i završila je rekordno. Cavsi su postali prva momčad koja je u NBA finalu preokrenula 1-3 i osvojila naslov prvaka. A učinili su to protiv momčadi Warriorsa koja je samo dva mjeseca prije postavila rekord za ljetopise – najveći broj pobjeda u osnovnom dijelu sezone (73-9), nadvisivši u tome čak i Jordanove i Kukočeve Bullse (72-10). Povrh svega, LeBron je završio finalnu seriju kao najbolji pojedinac u čak pet statističkih kategorija – u koševima, skokovima, asistencijama, blokadama i osvojenim loptama – što nikome nikad nije pošlo za rukom. A baš to fasciniralo je velikog Isiaha Thomasa (dvostrukog prvaka s Pistonsima) da u svom analitičkom ushitu ustvrdi ovo: – LeBron je jedan od pet, a možda i tri najbolja igrača u povijesti NBA košarke. Nitko kao on nije morao raditi sve, zabijati, dodavati, skakati, blokirati... Jordan je morao samo zabijati, a nije morao imati preko 10 skokova, nije morao asistirati... Osim toga, LeBron je postao tek treći NBA košarkaš koji je u sedmoj utakmici finala upisao trostruko-dvostruki učinak. Dosad je to pošlo za rukom samo Jerryju Westu (1969.) i Jamesu Worthyju 1988. A ovih 27 koševa Jamesu je bilo već 26. put da je u doigravanju zabio 20 i više koševa. – Moji suigrači dozvolili su mi da ih vodim prema naslovu. Osvojio sam dva prije ovoga, znam kako se do njega dozvoli, a oni i ljudi iz vodstva kluba su mi vjerovali. Dozvolili su mi da im svima budem vođa. Prije sedme utakmice, LeBronovim mislima štošta se komešalo: – Mislio sam na sve one koji su cijelu moju karijeru u mene sumnjali. Mislio sam i na onaj koš Jordana preko Ehloa nakon čega su Bullsi otišli do naslova. Mislio sam i na to da sam izgubio četiri finala i da ipak možda mogu osvojiti još koji... Predvođeni njegovom neumornom energijom i neuništivim optimizmom, Cavsi su u sedmoj utakmici finala onemogućili "snajperiste" "ratnika" pred njihovom publikom. Sveli su ih na samo 17 (Curry) odnosno 14 koševa (Thompson) pa im ni veličanstvena predstava Draymonda Greena (32 koša, 15 skokova, 9 asistencija) nije donijela obranu naslova lani osvojenu upravo protiv Clevelanda. – Preuzimam odgovornost na sebe. U završnici sam bio napadački agresivan, ali na krivi način. Možda sam trebao više probijati, a manje šutirati izvana – posipao se pepelom MVP osnovnog dijela sezone Stephen Curry. A "Kralj" James imao pak sjajne pobočnike, posebice u razigravaču Kyrieu Irvingu (26 koševa) koji je 54 sekunde prije kraja utakmice pogodio presudnu tricu (za 92:89) i to preko Curryja. I to baš onako kako ih je tijekom sezone zabijao Currry, pa je njegovo zadovoljstvo bilo tim veće: – Taj šut, s korakom unazad, treniram godinama, još od osmog razreda, i bio sam uvjeren da ću ga pogoditi i ovaj put. Prije toga, i LeBron je pogodio tricu, a potom spektakularno blokirao Iguodalu u kontri te na koncu pogodio jedno bacanje za konačni ishod. U trenutku velikog slavlja rasplakali su se LeBron James (dugo je klečao na parketu) i osporavani trener Tyron Lue (ridao je na klupi zamotan u ručnik), a na press konferenciji i J.R. Smith. A njegove suze bile su najteže jer nitko od igrača Cavsa nije bio tako osporavan kao on, pa se nakon presice bacio u zagrljaj svom ocu zidaru. Ocu koji je morao trpjeti sudske procese, sve njegove ludosti poput pet prometnih kazni u osam mjeseci, ali i kraćeg boravka u zatvoru zbog prometne nesreće sa smrtnom posljedicom za suputnika... – Moj otac bio je moja najveća inspiracija, a da on i majka nisu bili uz mene i kada sam radio loše stvari, ovo mi se u životu nikad ne bi dogodilo. Kada su ljudi loše pričali o meni, znao sam da to i njih boli pa sam ovo želio postići za njih. Naveliko osporavan bio je i Tyron Lue, posebice u trenutku kada je vodstvo kluba odlučilo smijeniti Davida Blatta i postaviti ga za prvog trenera. – Još dok je bio Blattov pomoćnik primijetili smo da mu svi igrači hrle u zagrljaj, da ga svi vole i to nam je bio znak da postavimo upravo njega jer učinilo nam se da je to čovjek kojeg igrači žele slušati – objasnio je potez menadžmenta kluba većinski vlasnik Dan Gilbert. Njemu i dioničarima, među kojima je i glazbenik Usher, Lue je uzvratio naslovom prvaka, a to je bio tek treći slučaj nakon Pata Rileyja i Paula Westphala da trener koji preuzima momčad usred sezona na isteku sezone bude i prvak. – Za sve nas ovaj će naslov biti kao transfuzija krvi, kao nešto što će nas snažno povezivati do kraja života – ustvrdio je trenerski debitant, ali i trenerski prvak Tyron Lue.