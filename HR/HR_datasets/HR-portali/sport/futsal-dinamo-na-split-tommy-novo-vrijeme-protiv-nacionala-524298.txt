Futsal Dinamo i Novo Vrijeme dvokorakom su prošli u polufinale doigravanja za prvaka Hrvatske. Zagrepčani su opravdali status favorita izbacivši dubrovački Square, dok je momčad iz Makarske bila bolja od Osijeka. Dinamo nije dopustio iznenađenje protiv Squarea i slavio je i u Dubrovniku (3-1). U polufinalu ga čeka Split Tommy, a prva utakmica je na rasporedu sljedeći vikend u Splitu. - Riješili smo Square u dvije utakmice. Sad se možemo okrenuti polufinalu protiv Splita. Imamo jako puno ozlijeđenih igrača, no imamo tjedan dana da se svi oporavimo i spremimo za Split. Odigrali smo zrelu utakmicu iako nismo bili u najboljem sastavu. Na kraju smo mirno priveli utakmicu kraju izaslužili prolaz - rekao je nakon dvoboja Davor Kanjuh. Novo Vrijeme je slavilo u Osijeku 5-2 i kao i Dinamo polufinale je izborilo u dvije utakmice. Do finala će pokušati preko branitelja naslova, zagrebačkog Nacionala, a prva utakmica na rasporedu je u Zagrebu za tjedan dana. 