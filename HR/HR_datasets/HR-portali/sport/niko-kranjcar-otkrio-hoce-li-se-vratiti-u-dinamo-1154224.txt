Niko Kranjčar (32) iznenada se pojavio u Zagrebu, prihvativši ponudu Hrvatskog nogometnog saveza za ambasadora Europskog prvenstva do 17 godina, koje će se u svibnju igrati u Hrvatskoj. Niko nije slučajno odabran za ovu ceremonijalnu funkciju. Osim hollywoodskog izgleda, pa i statusa legende hrvatske reprezentacije (81 nastup, 16 pogodaka), Kranjčar je još kao 16-godišnjak, 2001. godine u Engleskoj, s Hrvatskom osvojio europsku broncu. Osim Nike, jedini igrač iz te nadarene generacije koji još igra prvoligaški nogomet je povratnik u 1. HNL, interovac Hrvoje Čale. A gdje su Cavrić, Skeja, Janjetović, Ružak, Jambrušić, Grgurović, Lozo...? – Prelijepo je bilo igrati u mlađim kategorijama i velika mi je čast i zadovoljstvo biti nogometni ambasador ovog natjecanja. Zadaća mi je promotivna, a sve radim u dogovoru sa svojim klubom kako bih bio spreman za nastupe u idućoj sezoni – naglasio je Niko Kranjčar otkrivši tako da njegova nogometna karijera još nije blizu kraju. Rehabilitacije u Škotskoj Slavnome je reprezentativcu (81 nastup/16 pogodaka) u studenome prošle godine, na treningu Glasgow Rangersa, stradao prednji križni ligament koljena, pa iako prognoze oko nastavka karijere nisu bile optimistične, Niko se nije predavao i ipak je na putu povratka. Rehabilitacije odrađuje u Škotskoj kako bi spreman dočekao početak ljetnih priprema. – Počašćen sam što sam dobio priliku igrati u tako velikom klubu. Trebalo mi je vremena za prilagodbu i bio sam jako zadovoljan svojim igrama, pogotovo posljednjih tjedana prije ozljede. Moj sljedeći cilj je vratiti se na nivo na kojemu sam bio prije ozljede. Svjestan sam kako će to biti jako teško, trebat će odricanja i vremena, puno raditi u teretani, nizati krugove... No, ako nisam odustao na početku, kada mi se dogodila ta najteža ozljeda u karijeri, neću ni sad – istaknuo je Niko. Kako ste se, prije dolaska u Škotsku, odučili na američku avanturu? – Želio sam spreman dočekati ljeto, raditi na sebi fizički te da u Europi vide da se još aktivno bavim nogometom. I u ljeto se dogodilo upravo ono što sam želio. Svaki nogometni navijač zna veličinu Rangersa i zahvalan sam im na toj prilici. Kakva je Nikina nogometna budućnost, do kada će još igrati? – Ovisi o oporavku i idućoj sezoni. Nezahvalno je prognozirati. Motiva mi ne nedostaje, uživam u Glasgowu, imamo 50 tisuća ljudi na domaćim utakmicama... Uživate li gledati reprezentaciju? – Lijepo ju je gledati jer je kvalitetna. Svi smo željeli i očekivali da ćemo na Euru otići još dalje, ja sam uvjeren da kvalitetu za to imamo. Ne sumnjam u plasman na SP i da ćemo u Rusiji napraviti veliki rezultat, jer gledam kako ti dečki igraju, kako su nositelji igre u klubovima... Veliki sam navijač i sretan sam što je reprezentacija tako moćna – dodaje Niko Kranjčar. Tata Zlatko prošloga ljeta bio je angažiran u Dinamu. – Oduvijek sam navijač Dinama, isto kao i on, i teško mu je bilo odbiti taj poziv. Žao mi je da je tako kratko trajalo, ali presretan sam što ih je uveo u Ligu prvaka – nastavlja Niko. Sve će se pitati nas Biste li se vi vratili u Dinamo? – Kao igrač – ne, a poslije, kako neću biti trener, opet – ne. Igrali ste u Ukrajini i dobro poznajete njihovu reprezentaciju, našeg sljedećeg suparnika u kvalifikacijama? – Naša je reprezentacija toliko dobra, imamo toliko kvalitetnih pojedinaca, kao momčad smo odlični, i sve će se pitati nas. Jedino neki naš loš dan ili neka neopreznost Ukrajinci bi mogli iskoristiti jer imaju kvalitetu prema naprijed – zaključio je Niko Kranjčar, čija karijera je, nažalost, izrešetana ozljedama, imala uspona i padova. Kranjčar je Hrvat s najviše nastupa u engleskoj Premijernoj ligi (154), u kojoj je igrao za tri kluba, Portsmouth, Tottenham i Queens Park Rangers, a u Hrvatskoj je osvajao trofeje s Dinamom (3 Kupa, prvenstvo, 2 Superkupa) i s Hajdukom (prvenstvo, Superkup). >> Niko Kranjčar dobio funkciju u HNS-u: 'Odmah sam prihvatio poziv' 