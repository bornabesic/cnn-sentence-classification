U utakmici 8. kola Prve HNL Istra 1961 je kao gost pobijedila Split sa 3:0 (2:0) upisavši tako prvu prvenstvenu pobjedu nakon čak 30 utakmica i gotovo 11 mjeseci. Strijelci za sastav iz Pule bili su Gržan (3), Stepčić (10-11m) i Solomon (90+1). Istra 1961 je posljednju pobjedu ostvarila još u 13. kolu prošlog prvenstva, kada je 17. listopada prošle godine na svom terenu svladala Osijek sa 2:1. S druge strane, Split je nastavio svoj neslavni niz utakmica bez pobjede koji sada iznosi 17 utakmica. Crveni iz Parka mladeži posljednji uspjeh ostvarili su u 27. kolu prošlog prvenstva kada su 12. ožujka sa 1:0 kao gosti svladali Slaven Belupo. Ovom pobjedom Istra 1961 je skočila na sedmo mjesto sa šest bodova, dok je Split osmi s četiri boda. Pred 200 gledatelja sudio je Matoc iz Zaprešića. 