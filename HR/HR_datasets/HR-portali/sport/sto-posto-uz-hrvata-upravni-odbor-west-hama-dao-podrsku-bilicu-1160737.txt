Upravni odbor West Hama dao je podršku treneru Slavenu Biliću, te je odbacio nagađanja u medijima da se priprema smjena hrvatskog stručnjaka. - Kako bi okončali nagađanja, Upravni odbor ističe da je sto posto uvjeren u to da Bilić ima sposobnosti da vodi West Ham. Također, svjesni smo da Bilić i njegov stručni stožer imaju potporu svih igrača i velike većine navijača. Upravni odbor poziva navijače da pruže podršku treneru i igračima uoči važnih utakmica - piše u priopćenju Upravnog odbora objavljenog na internetskom portalu 'čekićara'. U posljednja dva tjedna u britanskim medijima je bilo puno riječi o Bilićevoj smjeni, a kao njegovi nasljednici spominjali su se Rafa Benitez, Roberto Mancini i Jaap Stam. Stoper 'čekićara' Jose Fonte, koji je u zimskom prijelaznom roku stigao u klub, također je dao podršku Biliću. - Mi igrači smo krivi za niz loših rezultata, odgovornost je na nama. Mi smo na travnjaku, a ne trener. Pred nama su važne utakmice i moramo pružiti igre koje će biti na ponos treneru i navijačima", kazao je Jose Fonte, dodavši kako svi igrači podržavaju Bilića.  West Ham je u subotu pretrpio četvrti prvenstveni poraz u nizu, izgubivši sa 1:2 u gostima kod Hulla. West Ham je poveo u 18. minuti pogotkom Andyja Carrolla, ali u drugom poluvremenu uslijedio je preokret i golovima Andrewa Robertsona (53) i Andree Ranocchije (85) Hull City je došao do pobjede. - Individualne pogreške koštale su nas poraza. Ne mogu lagati i reći kako je atmosfera nakon utakmice bila dobra. Naravno da nije, kako bi i mogla biti nakon četiri poraza u nizu - kazao je Slaven Bilić.  West Ham je na 14. mjestu Premier lige s 33 boda, odnosno šest bodova iznad zone ispadanja. A ovog tjedna očekuju ga dvije važne prvenstvene utakmice, u srijedu gostuje kod Arsenala, a u subotu dočekuje Swansea, koji se bori za ostanak. - Moramo prestati raditi individualne pogreške, zbog njih smo primili dosta golova u zadnjih šest kola. Također, puno smo  golova dobili iz prekida. Sada moramo pokazati kvalitetu i karakter. To je moj posao i to ćemo pokazati - rekao je Bilić. >>Evo kako je Bilić komentirao priče da mu se u West Hamu sprema otkaz! 