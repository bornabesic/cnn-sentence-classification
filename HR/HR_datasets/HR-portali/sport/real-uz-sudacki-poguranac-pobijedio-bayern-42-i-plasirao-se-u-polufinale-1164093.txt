Nogometaši Reala nakon produžetaka su pobijedili Bayern s 4:2 na Santiago Bernabeuu i plasirali se u polufinale Lige prvaka. Bila je to sjajna utakmica puna ritma, odličnih poteza, prilika i golova, ali, nažalost, obilježio ju je i sudac Viktor Kassai koji je, zajedno sa svojim pomoćnicima, pogreškama naštetio Bavarcima. Bayern je u utakmicu krenuo s povratnicima Hummelsom i Lewandowskim, a zanimljivo je da je Carlo Ancelotti izveo na travnjak najstariji Bayern u povijesti ovog natjecanja. Prosječna starost današnje momčadi bila je 30 godina i 166 dana! A takav iskusni Bayern bolje je otvorio susret i pritisnuo u prvih 20 minuta. Nasrnuli su Bavarci, a najbolju priliku imali su u devetoj minuti. Ribery je odlično prošao i dao za Thiaga, njegov udarac blokirao je Marcelo, a nakon toga priliku je imao i Robben, ali bio je neprecizan. Lewandoskom leži Real No, nakon uvodnih 20-ak minuta probudio se i Real te nanizao nekoliko dobrih prilika. Prvo je Neuer odlično obranio Carvajalu, zatim je Boateng skinuo s gol-linije udarac Ramosa, a pred odlazak na odmor Neuer je obranio i pokušaj Ronalda nakon što mu je sjajno loptu dao Luka Modrić. Nastavak susreta prilikom je otvorio Real, ali Isco je bio neprecizan. A onda je uslijedio šok za domaće navijače. Casemiro je srušio Robbena u kaznenom prostoru, sudac pokazao na bijelu točku, a Lewandowski bio precizan. Bio mu je to šesti gol protiv Reala, niti jedan igrač u povijesti nije u LP-u zabio toliko golova protiv kraljevskog kluba. Taj gol dao je krila Bayernu koji je nasrnuo na gol Reala, pucalo se iz svih oružja, ali branitelj naslova dobro se branio. I kada je Ancelottijeva momčad bila u potpunoj dominaciji, Ronaldo je izjednačio. Casemiro je ubacio, a Portugalac glavom zatresao mrežu. Slavlje na Santiago Bernabeuu se još nije ni stišalo, a gosti su opet bili u vodstvu. Müller, koji je tek ušao u igru, je prsima spustio prema Lewandowskom, a Ramos je nespretno reagirao i zabio autogol. Sudac se pogubio U 84. minuti dogodio se jedan od dva ključna detalja susreta u kojima je sudac bio u prvom planu. Vidalu je dao drugi žuti karton nakon prekršaja nad Asensiom, iako je Čileanac prije došao do lopte, pa je bavarski klub i u uzvratu ostao s igračem manje. Izdržao je do produžetaka, ali u njima više nije imao snage. Iako je u njih ušao s dobrom tradicijom jer je od sedam puta u produžecima LP-a šest puta izašao kao pobjednik, večeras za to nije bilo snage. Posebno nakon što je u 105. minuti Ronaldo iz očitog zaleđa zabio za 2:2. Nakon toga gosti su se raspali i bilo je pitanje samo kako će susret završiti. U 109. je Ronaldo kompletirao svoj hat-trick i postao prvi u povijesti koji je u ovom eminentnom natjecanju zabio 100 pogodaka, a priču je zaključio Asensio. Luka Modrić igrao je svih 120 minuta, bio je jako dobar i može biti zadovoljan svojim izdanjem, posebno u prvih sat vremena susreta. Mateo Kovačić u igru je ušao u 114. minuti kada je sve već bilo odlučeno. Njih će dvojica tako imati priliku da sa svojim Realom postanu prva momčad koja je obranila naslov u Ligi prvaka. >>Hit na internetu: Pogledajte majstoriju kojom je Ribery nadmudrio Modrića Liga prvaka, četvrtfinale Real - Bayern 4:2 (Ronaldo 76', 105', 109', Asensio 112' / Lewandowski 53', Ramos (ag) 78') 