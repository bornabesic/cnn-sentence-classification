TREĆU godinu zaredom u travnju je na rasporedu biciklistička utrka "Tour of Croatia", jedan od najznačajnijih sportskih događaja u Hrvatskoj, a ove godine biciklisti će u šest etapa, od 18. do 23. travnja, proći više od 1.000 kilometara kroz cijelu državu. Live stream cijele utrke, svih etapa, možete pratiti na Indexu od utorka. Na utrci će sudjelovati više od 20 momčadi, a među njima su i World Tour ekipe, koje pripadaju najvišem rangu Svjetske biciklističke organizacije (UCI). Nastupit će i jedna od najvećih biciklističkih zvijezda današnjice, 32-godišnji Talijan Vincenzo Nibali (Bahrain Merida). Ovogodišnje izdanje bit će još zahtjevnije, a utrka opet započinje u Osijeku, u utorak (18. travnja), a cilj prve etape dugačke 227 km bit će u Koprivnici. Nakon toga, 19. travnja karavana seli u Trogir, otkud kreće etapa dužine 123 km, i koja bi mogla bitno utjecati na ukupni poredak, jer joj je cilj na 1.762 metra visokom Svetom Juri na Biokovu. Treća etapa vozit će se između Imotskog i Zadra u dužini od 236 km, a četvrta povezuje Crikvenicu i Umag, a dugačka je 171 km. Peta etapa, dugačka 141 km, donosi nova brdska uzbuđenja. Nakon starta u Poreču bicikliste očekuje cilj na Učki (na Poklonu) na koju će se prvo popeti s istarske, pa onda i sa kvarnerske strane. Posljednja etapa, duga 145 km, je u nedjelju, 23. travnja, i ona starta u Samoboru, a cilj je, uz već tradicionalne završne krugove u Zagrebu, na Trgu sv. Marka, gdje će se održati i svečano proglašenje pobjednika. U prvom izdanju "Tour of Croatia" 2015. godine ukupni pobjednik bio je Poljak Maciej Paterski (CCC–Sprandi–Polkowice), a prošle godine slavio je Hrvat Matija Kvasina (Synergy Baku).   Brojne su novosti ovogodišnjeg izdanja, pa tako organizatori ističu i suradnju sa ASO-om (Amaury Sport Organisation) koji imaju dugogodišnje iskustvo u organizaciji i promociji najpoznatijih biciklističkih utrka svijeta, kao što su Tour de France i španjolska Vuelta. Oni će za organizatore "Tour of Croatia" distribuirati televizijski signal diljem svijeta, a to će pridonijeti marketinškoj vrijednosti projekta i promociji Hrvatske. Utrku će izravno prenositi HRT, Eurosport, te Eurosport Asia, a svaku će večer emitirati i sažetke svake etape. Televizijski signal će emitirati brojne postaje iz Europe, Sjeverne i Južne Amerike, Azije, Afrike i Australije, pa će sliku iz Hrvatske vidjeti gledatelji u 177 zemalja svijeta. Za tehnički dio prijenosa angažirana je španjolska produkcijska kuća ISB, koja će utrku snimati kamerama u vožnji te iz helikoptera. Organizator "Tour of Croatia" je agencija Top Sport Events, koju predstavljaju event i marketing direktor utrke Ivan Črnjarić, te sportski i tehnički direktor Vladimir Miholjević. Organizator ističe kako je utrka od velikog značaja za turističku promociju Hrvatske, jer donosi pregled prirodnih ljepota i kulturne baštine,  te da je jedan od glavnih pokretača razvoja cikloturističke ponude u našoj zemlji.