Nakon susreta selekcija Sjevera i Juga, gdje su proteklog vikenda snage odmjerili najbolji igrači hrvatske lige te se posljednji put prije europskih utakmica predstavili domaćoj publici, ove subote pred nama je i prva, a ujedno i najvažnija ovogodišnja službena utakmica. U susretu koji za nas znači biti ili ne biti, Hrvatska će u subotu, 29. travnja na stadionu Stjepan Spajić u Sigetu (14.15 sati) ugostiti prvoplasiranu Maltu. Pobjeda je imperativ jer će samo pobjednik skupine osigurati daljnje kvalifikacije za Svjetsko prvenstvo u Japanu 2019. godine. Ragbi gledaniji od nogometa Vikend iza slijedi gostovanje na Cipru, gdje će pak posljednja momčad skupine dati sve od sebe da se u susretu s našom reprezentacijom spasi od ispadanja u nižu diviziju. – Dolazi nam jedna ozbiljna reprezentacija za koju igraju uglavnom Britanci čiji su djedovi ili bake rođeni na Malti. Na tom otoku, koji je bio bivša britanska kolonija, ragbi je izuzetno popularan pa ne čudi što su njihove utakmice prilično dobro posjećene. Malta u ragbiju nije autsajder kao u nogometu. Zajedno su od 2006. godine. A u našoj reprezentaciji samo Burazin i ja igramo već desetu godinu za reprezentaciju, dok su ostali promijenili – rekao je Nik Jurišić, kapetan naše reprezentacije. Može li Hrvatska pobijediti? – Prije godinu dana smo ih uvjerljivo svladali u Splitu. Uz veliku podršku navijača mislim da smo spremni za novu pobjedu. I jedni i drugi igramo atraktivno tako da gledatelji neće zažaliti što će doći. Bilo bi lijepo kada bismo se plasirali u gornju diviziju gdje bi igrali protiv Poljske, Češke, Švicarske, Ukrajine – zaključio je Nik. Dolaze Australci, Argentinci... Kandidati za reprezentaciju okupljaju se danas u Zagrebu, gdje će zajednički trenirati sve do subote, a na popis je izbornik Milan Yelavich stavio sljedeće igrače: Luka Kovačić (Makarska), Ilija Biškić, Denis Brečić, Marko Buljac, Marko Bunić, Nik Jurišić, Antonio Ivanković, Ivan Šuta (svi Mladost), Ivan Miljak, Krešimir Čorić, Dino Kodžić, Marin Vlajčević, Tomislav Burazin, Luciano Luka Rosso, Luka Lerotić (Nada), Toni Miloš, Marko Grčić (Sinj), Fran Hasija, Željko Galić (svi iz Zagreba), Martin Altamirano (igra u Argentini), Dylan Rowe, Jai Ayoub (oba igraju u Australiji), Joshua Brajkovic (igra u Novom Zelandu), Luka Perlain, Filip Perica (oba igraju u Velikoj Britaniji).  