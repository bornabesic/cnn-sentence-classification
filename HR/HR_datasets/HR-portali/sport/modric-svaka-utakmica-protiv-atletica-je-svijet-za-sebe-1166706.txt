Hrvatski nogometni reprezentativac Luka Modrić vjeruje kako će s Real Madridom u utorak steći prednost u prvoj utakmici polufinala Lige prvaka protiv Atlética iako napominje kako u tom gradskom derbiju nema favorita . - Vidjet ćemo hoće li netko nakon prve utakmice imati prednost uoči uzvrata ali u polufinalu nema favorita. Nadam se da ćemo pred svojom publikom ostvariti dobar rezultat i s prednošću otići na gostovanje - rekao je 31-godišnji vezni igrač. Real Madrid je 2014. u Lisabonu i 2016. u Milanu pobijedio u finalu Lige prvaka susjede u prugastim crveno-bijelim dresovima a posljednja prvenstvena utakmica igrana na Santiago Bernabéu  8. travnja završila je 1:1. - Ranije pobjede nad njima neće imati utjecaja na ovaj susret. Utakmice protiv Atlética su uvijek teške, to očekujem i ovaj put. Svaki susret s njima je svijet za sebe - rekao je Modrić. I jedni i drugi dolaze na gradski derbi puni optimizma nakon prvenstvenih pobjeda u subotu. Atlético je s 5:0 slavio na gostovanju kod Las Palmasa dok je Real Madrid u 86. minuti zabio pobjednički gol za 2-1 protiv Valencije na svom terenu. - Bila je to teška utakmica protiv Valencije, patili smo no vjerujem da smo na kraju zaslužili pobjedu. Mogli smo pitanje pobjednika riješiti i ranije. Pri rezultatu 1:0 imali smo još neke prilike za drugi i treći gol no oni su onda postigli sjajan pogodak - izjavio je Modrić. Hrvatski kapetan je u 56. minuti izborio jedanaesterac nakon kojeg su gosti protestirali navodeći da je prestrogo dosuđen. Mediji su u nedjelju nastavili s polemikom oko penala kojeg Real Madrid nije iskoristio jer je vratar Valencije Diego Alves obranio udarac Cristianu Ronaldu. To je dosad bio treći jedanaesterac kojeg je dosad Alves obranio 32-godišnjem Portugalcu. - Najvažnije je pobijediti, na bilo koji način, bilo to u zadnjoj minuti ili sa 6:0. Ovako moramo nastaviti, ostaju nam još četiri utakmice. No sada razmišljam samo o Atléticu - rekao je Modrić. Barcelona i Real Madrid imaju po 81 bod no madridska momčad mora odigrati zaostalu utakmicu u gostima kod jedanaestoplasirane Celte Vigo. Ostaju još gostovanje kod Granade, domaća utakmica protiv Seville te susret u Málagi. - Moramo pobijediti u tim utakmicama. Osobno se osjećam jako dobro a koga god trener pošalje na travnjak u predostojećim susretima odigrat će dobro - rekao je Modrić. Real Madrid je posljednji put bio prvak u svibnju 2012., tri mjeseca prije nego je on stigao u Madridu iz londonskog Tottenhama. Barcelona brani naslov osvojen prošle sezone. - Protiv Valencije se nismo čuvali za utorak i Atlético jer nam je to bila bitna prvenstvane utakmica u nastavku borbe za naslov -  rekao je Modrić. Atletico se u prvenstvu nalazi na trećem mjestu sa 71 bodom, deset manje od Barcelone i Real Madrida. 