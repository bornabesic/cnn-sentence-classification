Petu godinu zaredom hrvatski nogomet imao je kandidate za nagradu “Golden boy”! Među kandidatima za tu prestižnu nagradu najboljeg mladog nogometaša Europe bila su i dvojica naših nogometaša – Alen Halilović, novi član slavnog njemačkog HSV-a, te Dinamov “wunderkind” Ante Ćorić. Netko je, naravno, vidio taj talent, kao nekoć i Matea Kovačića, no očito je da se nije baš pomno pratila sezona naših spomenutih nogometaša. Jer, spomenuti Renato Sanchez (Bayern), Gianluigi Donnarumma (Milan), Moussa Dembele (Celtic) i Marc Rashford (Manchester United) i te kako su bili faktori u svojim klubovima. A riječ je o klubovima od formata. Što se događa s Alenom Halilovićem? Igrač Barcelone na posudbi u Hamburgu najprije nije igrao jer ga nije “ljubio” trener Bruno Labadia, koji je i s Olićem vodio rat. Nakon njega na klupu je sjeo Markus Gilsdor, koji voli dobre tehničare i napadački nogomet, no Halilovića nema.  Spominje se kad je u pitanju Halilović, jedna, nešto starija djevojka koja mu odvlači puno pozornosti, no, unatoč svemu, dok Alen sam u glavi ne posloži prioritete, mogao bi biti u problemu. Ante Ćorić dvoboj protiv Juventusa u Zagrebu odgledao je s tribine jer ga je privremeni trener Željko Sopić poslao u “frižider” zbog navodnog slabijeg angažmana na treningu kod novog trenera Ivajla Peteva. Anti se najviše zamjera što ne igra u oba pravca, no bez obzira na krizu Liverpoolov trener Klopp stalno pokazuje zanimanje za najnadarenijeg Dinamova klinca. Jer, Ćorić je, usudit ću se to napisati, moćniji s loptom i od Kovačića i od Halilovića. Treba mu pomoći i istrpjeti ga. Naravno, i njegov otac, koji dosta utječe, i sam Ante moraju marljivo raditi te biti i strpljivi. Inače, nagradu je osvojio Renato Sanchez (18. kolovoza 1997. godine) koji je nakon sjajne sezone u dresu Benfice, s kojom je osvojio naslov prvaka Portugala, potpisao ugovor s Bayerom, a odšteta je bila 35 milijuna eura. Još je bitnije podvući da je Sanchez bio standardan u prvih jedanaest Portugala koji su kasnije osvojili naslov prvaka Europe u finalu protiv Portugala. Sjećamo ga se i iz utakmice protiv Hrvatske, kada je povukao kontru nakon koje su Ronaldo i Queresma zabili gol i Hrvatsku poslali na ljetovanje. 