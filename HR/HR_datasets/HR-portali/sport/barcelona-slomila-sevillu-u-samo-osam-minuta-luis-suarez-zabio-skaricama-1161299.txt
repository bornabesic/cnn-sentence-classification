U utakmici 30. kola španjolske lige Barcelona je pobijedila Sevillu sa 3:0. Strijelci za katalonsku momčad bili su Luis Suarez (25.) i Lionel Messi (28., 33.). Ivan Rakitić bio je odlično raspoložen, igrao je do 80. minute kada je ispraćen ovacijama s Nou Campa. Barcelona je od prve minute krenula silovito. U četvrtoj minuti Messi je pogodio greda, a ne dugo zatim je Suarez pao u Sevillinom kaznenom prostoru, ali sudac Gomez se nije oglasio. Gosti su došli do zraka nakon prvih petnaestak minuta. U sjajnoj prilici našao se Steven N'Zonzi koji je u Barcinom petercu  pucao nisko po sredini vrata, ali je Marc-Andre ter Stegen još bolje reagirao i sačuvao svoju mrežu. U 18. minuti Ivan Rakitić je pucao glavom nakon ubačaja Andresa Inieste, ali je bio neprecizan. Pobjednik je odlučen u osam minuta, a u glavnim su ulogama bili Luis Suarez i Lionel Messi. Prvo je u 25. minuti Luis Suarez sjajnim udarcem škaricama na Messijevu asistenciju zabio za Barcino vodstvo, a kasnije su zamijenili uloge, pa je Urugvajac bio asistent Argentincu koji je zabio za 2:0. U 33. minuti Lionel Messi je snažnim udarcem još jednom zatresao Ricovu mrežu za 3:0. Nastavak je ponudio nešto mirniju utakmicu. U 51. minuti. Suarez je iznenadio vratara Rica i uzeo mu loptu, dodao je Messiju koji je pucao iako je imao bolje rješenje, mogao je dodati slobodnom Rakitiću. Ovako je Sevillin vratar obranom ispravio svoju pogrešku. Pablo Sarabia bio je najopasniji u gostujućem sastavu, ali u dvije prilike nije svladao vratara Ter Stegena. U 80. minuti Carles Alena zamijenio je našeg Ivana Rakitića koji je teren napustio uz veliki pljesak navijača s tribina Nou Campa. Sevilla je kraj utakmice dočekala s igračem manje. U prvoj minuti sudačke nadoknade Victor Vitolo je dobio drugi žuti, odnosno crveni karton. Ostali rezultati: Leganes - Real Madrid 2:4, Alaves - Osasuna 0:1, Gijon - Malaga 0:1, Deportivo - Granada 0:0. >>Lyon na gostovanju razbio Metz 