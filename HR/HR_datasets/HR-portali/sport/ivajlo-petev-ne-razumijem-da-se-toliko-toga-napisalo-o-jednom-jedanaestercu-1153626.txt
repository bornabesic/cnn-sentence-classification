Nakon dvije utakmice mučenja u HNL-u, Dinamo je u kupu protiv Splita pokazao drukčije lice, razigrano i efikasno, te pobijedio 6:0. A kakav je Dinamo zapravo, mogli bismo vidjeti u sutrašnjem susretu s Interom u Maksimiru. – Želim da budemo još bolji nego protiv Splita iako smo Inter dosad pobijedili dvaput s po 1:0 – kazao je trener Dinama Ivajlo Petev koji neće moći računati na Soudanija, Alžirca nije bilo ni u 6:0 golijadi protiv Splita, odlično ga je odmijenio Guilherme. – Nije ozbiljnija ozljeda, nekakva upala mišića, ali ne želimo riskirati pa neće igrati. Zato bi na teren opet mogao Sammir koji je već protiv Splita izgledao znatno. – Vidjeli ste kakav je bio protiv Splita, ali još nije na sto posto. Pokušavamo ga što prije dovesti u maksimalno stanje. Ima još dosta raditi, nije trenirao gotovo tri mjeseca. A to sada nije lako, ne možemo ga spremiti preko noći – kazao je Petev i odgovorio na pitanje koliko ih opterećuju priče o dosuđenom jedanaestercu protiv Cibalije, koji im je donio pobjedu. – Mene ne opterećuju, ali to sve ide u nekom drugom smjeru. Ne razumijem da se toliko pisalo o jednoj situaciji. Taj je jedanaesterac bio jedan detalj, mi se želimo koncentrirati samo na sebe. A grešaka će uvijek biti, uvijek ih je i bilo.  >>Za više sporta posjetite našu novu Facebook stranicu Večernji list - Sport 