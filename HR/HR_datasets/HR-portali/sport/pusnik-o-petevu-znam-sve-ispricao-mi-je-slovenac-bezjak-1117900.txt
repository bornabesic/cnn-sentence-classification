Pokušava Marijan Pušnik smanjiti euforiju uoči Dinama. - Igračima sam rekao da će u ponedjeljak, bez obzira na rezultat, sve biti isto. Ne igra se protiv Dinama utakmica života. Znamo da je važna, idemo pobijediti, ali znamo da je Dinamo najjača hrvatska momčad. Kada govorim u javnosti, onda nastojim biti realan kada uspoređujem Hajduk, Dinamo i Rijeku, a u svlačionici igrače dižem, tamo znaju tko je najbolji - kazao je Pušnik. Okrznuo je i Gorana Vučevića, bivšeg sportskog direktora, koji je kazao da Hajduk nema igru. - Ima pravo reći, to je njegova izjava. No, Hajduk igra bolje nego prošle sezone kada je taj gospodin bio tu. Ono što je sigurno, Hajduk će igrati još bolje. Ja sam takav, nemam popusta prema nikome, ni prema kćerki kada igramo ‘Čovječe, ne ljuti se’ - kaže Pušnik. O novom treneru Dinama Petevu saznao je sve od Bezjaka, bivšeg igrača Rijeke, Slovenca kojeg je Petev trenirao u Ludogorecu. - Znam kakav gaji stil, ali to će se vidjeti za nekoliko mjeseci. Ne vjerujem da će nešto posebno mijenjati. Dinamo trenutačno nije u formi, ali je najjača momčad Hrvatske. Ali, to ne znači da Hajduk ne može pobijediti u Maksimiru. 