Izbornik hrvatske teniske reprezentacije Željko Krajan u utorak je objavio je popis igrača koji će se sučeliti Španjolskoj u predstojećem prvom kolu svjetske skupine Davisova kupa od 3. do 5. veljače u Osijeku. Na popisu su Franko Škugor, Nikola Mektić, Ante Pavić i Marin Draganja. - Sastav s kojim smo u prošloj godini došli do finala desetkovan je ozljedama dok je kod drugih fizički i psihički umor uzrokovao nemogućnost sudjelovanja. Naši su najbolji tenisači vrsni profesionalci koji su Hrvatskoj dali puno i zato bih molio javnost da ima razumijevanja za njihovu trenutnu nemogućnost sudjelovanja na predstojećem natjecanju i daju punu podršku Škugoru, Mektiću, Paviću i Draganji. Ovi su momci itekako zaslužili da predstavljaju našu zemlju, već se godinama dokazuju na turnirima diljem svijeta i spremni su preuzeti odgovornost te dati sve od sebe za što povoljniji ishod - naglasio je Krajan te pojasnio izostanke igrača koji su dosad bili u glavnim ulogama:  - Marin Čilić vjerojatno najviše osjeća zamor nakon prethodnog poraza u finalu Davisova kupa protiv Argentine čemu je posvjedočio i njegov nastup na Australian Openu i doista je zaslužio malo mira i priliku da se odmori i dobro pripremi. Bornu Ćorića još uvijek muči ozljeda koljena, a ozlijeđen je i Mate Pavić što mu onemogućuje nastup u Osijeku. No, mnogi u Osijeku su razočarani sastavom kojeg će gledati, posebno zbog toga što su dugo čekali na dobivanje domaćinstva teniskog spektakla, a i gradonačelnik Ivan Vrkić iz gradske blagajne izdvojio je 300 tisuća kuna. - Kao gradonačelnik moram biti odgovoran za sve što se bitno i važno događa u Osijeku. S velikim smo oduševljenjem dočekali da se nakon 20 godina u Osijeku održi ovako veliki i bitan sportski događaj, a doživjeli smo razočaranje. Kao građanin moram izraziti žaljenje i pomalo mi je nevjerojatno da se događa ovo što se dogodilo, da u našoj reprezentaciji nemamo predstavnike na pravoj razini - kazao je Vrkić za Glas Slavonije te dodao: - Nisam siguran da mi netko neće prigovoriti, ne znam jesam li imao sve elemente i sve znao kada sam izdvajao javni novac iz Grada Osijeka za jednu veliku manifestaciju koja će, kako stvari stoje, biti ispod razine koju smo očekivali. Izražavam svoje žaljenje ovakvim razvojem situacije, ali kao odgovoran čovjek ne odustajem od onoga što smo dogovorili. Iskreno, žao mi što dajemo novac za jednu namjeru, a ispadne druga.