Bila je to idealna situacija da se postavi frajerski, no Damir Mišković postupio je baš suprotno. Postoji nekoliko izraza za takvu naglu ‘promjenu mišljenja’. Samo nekoliko sati nakon što je podnio ostavku na sve funkcije u HNS-u, predsjednik Rijeke podvio je rep nakon što ga je nazvao Damir Vrbanović i povukao svoje odluke!?  Što bi tek bilo da je nazvao veliki gazda? Možda se Mišković ne bi ni vratio iz Nigerije ili gdje je već bio. U razgovoru od 38 minuta Vrbanović mu je objasnio da situacija u našem nogometu i nije tako siva. Da su igrači Rijeke, prije nekoliko dana, vjerojatno bez važnog povoda protestirali, psovali, plakali i proklinjali postojeći sustav! Točno 38 minuta trebalo je Miškoviću da pogazi riječ i sve ono što su igrači njegove momčadi iskomunicirali s javnošću zadnjih nekoliko dana. Baš bi bilo zanimljivo pitati prvotimce Rijeke što misle o predsjednikovoj ''defenzivnoj taktici''.  A objašnjenje kako je Vrbanoviću postavio ultimatum da se urede odnosi u sudačkoj organizaciji zvuči neuvjerljivo, najblaže rečeno. Potez koji bez konkurencije spada u – autogol godine. Nažalost, nije to ono najgore! Poruka koju je Mišković poslao nogometnoj javnosti još je gora. Oni koji bi trebali skrbiti o nogometu i vratiti povjerenje nogometnog puka još dublje guraju cijeli projekt u ponor. Onaj isti u koji ga je zadnjih dvadesetak godina, zahvaljujući blagoslovu visoke politike, dovela hrpa besprizornih likova. Napravili nisu ništa, odnosno, od silne želje da skrbe o nogometu, doveli su ga – na aparate! A taj Mišković čak je u jednom trenutku djelovao kao netko s gardom, netko tko bi mogao donijeti novi vjetar i nametnuti nove standarde u našem nogometu. Nažalost, takvog ćemo još dugo čekati.  