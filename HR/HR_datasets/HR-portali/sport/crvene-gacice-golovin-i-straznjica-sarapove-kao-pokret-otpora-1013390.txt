Kanadska tenisačica Eugenie Bouchard nenadano je izgubila u prvom kolu Wimbledona od Kineskinje Ying-Ying Duan 6:7 (3), 4:6, a taj meč izazvao je puno kontroverzi. I to zbog – grudnjaka! Wimbledon je poznat po tome da tenisači(ce) mogu nositi isključivo bijelu odjeću i obuću, a i donje rublje, čarape, znojnici moraju biti bijeli. No, Bouchard je "pogriješila" jer je njen grudnjak bio crni, a dio naramenice se vidio svaki put kad bi Francuskinja servirala ili jače zamahnula. – Nisam bila svjesna pogreške, nisam razmišljala o grudnjaku – rekla je nakon meča Bouchard. US Open prvi dopustio šareno U pravilnicima Wimbledona jasno stoji: "Bijelo ne uključuje krem boju ili neke druge inačice bijele već isključivo bijelu. Druge boje su dopuštene samo ako je riječ o ukrasu ili etiketi odjevne marke, ali pod uvjetom da nisu širi od centimetra. To se odnosi na majice, donje rublje, kape, tenisice, čarape, znojnike i steznike". Ipak, na najcjenjenijem turniru na svijetu pomalo su licemjerni. Jasno je da primjerice Nike znak itekako odskače crnom bojom i ima više od jednog centimetra. Dapače, mnogo je upadljiviji od grudnjaka Eugenie Bouchard. Sličan skandal poput Bouchard prije nekoliko godina priredila je Tatjana Golovin. Francuskinji ruskih korijena za vrijeme meča vidjele su se crvene gaćice. Nakon meča dobila je opomenu, ali i poručila: - Baš me briga, ja se u crvenim gaćicama najbolje osjećam! A zašto tenisači(ce) u Wimbledonu moraju nositi bijelo? Priča kreće još iz 19. stoljeća, kada je tenis tek počeo biti popularan, a vladale su neke drugačije društvene norme. Tada je bilo potpuno nezamislivo da se vide mrlje od znoja, posebno na djevojkama, pa se odijevala bijelu odjeća kako bi mrlje bile što manje uočljive. Tako je bilo sve do sedamdesetih godina 20. stoljeća, kada je već postalo važno čiji se sponzorski logo vidi na majici. Na US Openu 1972. prvi put je dozvoljeno tenisačima da se natječu u odjeći u boji, što je ubrzo usvojeno i na ostalim turnirima. Na svim osim na Wimbledonu. Nisu, međutim, pravila bila toliko stroga, majice i hlačice (suknje) jesu bile bijele, ali nije bilo zabranjeno da se nađe po koja crta neke druge boje. Sve do prošle godine - tada su organizatori izbacili poseban pravilnik sa 10 točaka, po kojem igrači moraju nositi isključivo bijelo, a sve ostale boje (znakovi) moraju biti uži od jednog centimetra. Sve izazovnije tenisačice Mnogi tenisači(ce), poput Rogera Federera i Marije Šarapove pobunili su se, ali nisu imali mnogo izbora - moraju postupati po pravilima ukoliko žele igrati na najvećem teniskom turniru na svijetu. Ono što živcira engleske organizatore je i sve slobodnija, izazovnija odjeća tenisačica. Nekada su na Wimbledonu igračice imale i po 4,5 kilograma odjeće na sebi, a danas gotovo da je i nemaju. Najveći kaos prije četiri godine izazvala je gotovo gola pozadina Marije Šarapove, koja je "bljesnula" svaki put kada se hvatala za lopticu ispod haljine. Tisuće fotografija i televizijskih snimki Marijine guze u krupnim kadrovima uzbuđivale su mušku populaciju, ali i dovodili do ludila dame i gospodu koji sjede na tribinama Wimbledona. Kod Šarapove se ništa nije promijenilo, izazovnu suknju koja puno otkriva nosi i danas. "Provocirala" je i Serena Williams noseći haljinu s golim ramenima, a i Dankinja Wozniacki koja je na noktima na rukama imala iscrtanu britansku zastavu. Sve su to pokreti otpora, ali strogu wimbledonsku tradiciju teško da će ikada srušiti. >>Ivo Karlović bez ijednog breaka pobijedio Tsongu i ušao u osminu finala >>Čilić slomio Isnera u nastavku i plasirao se u osminu finala