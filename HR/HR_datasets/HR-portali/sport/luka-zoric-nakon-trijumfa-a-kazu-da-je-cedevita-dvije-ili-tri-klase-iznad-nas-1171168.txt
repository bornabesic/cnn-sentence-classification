Hrabro srce cibosa sinoć nam je donijelo mogućnost da svjedočimo finalnoj seriji kakvu dugo nismo doživjeli u domaćim završnicama. Nakon što su u prvoj utakmici finala izgubili prednost domaćeg terena, sinoć su to vratili na Cedevitinu parketu pobijedivši 91:85. A uspjeli su u tome i jer su bili “domaćini” u gostima. Naime, veći dio gledatelja, možda čak i dvije trećine tribina, bodrio je cibose. A većina njih, nakon svršetka utakmice, spustila se do ograde kako bi Ciboninim igračima dali do znanja koliko im njihova sinoćnja predstava znači. Tako se voli klub - Zagrepčani su pokazali koliko vole Cibonu i srce mi je stvarno puno - ustvrdio je Cibonin centar Luka Žorić koji se jako dobro nosio s Cedevitinim tornjevima. Uostalom, on sam (18 koševa), zabio je više nego njih dvojica zajedno (Bilan 9, Begić 4), nakon čega se sarkastično referirao i na neke teze izrečene uoči ovog finala: - Važno je da nakon prve utakmice nismo bili depresivni, baš kao što je i sada važno da uoči treće ne budemo odveć euforični. No, Cedevita je još uvijek favorit. Oni su za dvije ili tri klase iznad nas. Tako sam barem čitao u medijima. Na presici je guštao i Cibonin trener Damir Mulaomerović: - Obožavam ovu skupinu igrača i sinoć mi je bilo veliko zadovoljstvo biti Cibonin trener. Ovo je bila Cibona kakvu želimo, da ovako izgleda te da ovako igra i da se ovako bori. Bez obzira na to što smo s ovim vratili prednost domaćeg terena, bilo bi glupo reći da smo sada mi u prednosti. Sve preostale utakmice će biti ovoga tipa, no Cedevita i dalje ima ulogu laganog favorita.  Možda tome i jest tako ako Cedevitin vodeći igrač Ryan Boatright (17 koševa) pronađe rješenje za Joksimovićevu obranu. Joksa je zabio samo dva koša, ali mu svi suigrači skidaju kapu za to kako je u završnici čuvao Boatrighta. - Boatright nas je sam dobio u završnici prve utakmice, no ovaj put je Joksimović odigrao nevjerojatno na njemu. Taj čovjek je uvijek spreman žrtvovati se za momčad.  Opći dojam je bio da su se cibosi sinoć jače borili za izjednačenje, nego cedevitaši za vodstvo od 2-0 koje bi izazivaču prvaka gušilo borbeni moral. - Jednako smo mi željeli, kao i oni, no oni kao da su imali više energije. Izgubili smo jer smo posljednjih 6-7 minuta igrali lošu obranu, a na kraju smo imali glupa rješenja u napadu - ustvrdio je Karlo Žganec (13 koševa). Cedevita se u posljednjoj četvrtini nije mogla osloniti niti na, u prvom dijelu raspoložene, iskusnog Tomasa (16 koševa) i mlađahnog Musu (14 koševa), koji su u posljednjem kvartalu zabili tri odnosno dva koša, a nitko drugi se, osim Boatrighta, nije napadački nametnuo. Vidjeli su pravu utakmicu - Bila je ovo bolja utakmica od prve, u kojoj je Cibona na kraju imala kvalitetnija rješenja. Žao mi je što smo mi izgubili, ali mi je drago da je publika mogla vidjeti kvalitetnu utakmicu - ustvrdio je Cedevitin trener Veljko Mršić koji se osvrnuo i na dvije Reynoldseve trice kazavši da im on, premda poznat kao nekonzistentan šuter, nije bio koncepcijski rizik. No, sam Reynolds (18 koševa, 11 asistencija) nije imao takav osjećaj: - Uvijek volim iskoristiti ono što mi obrana daje, a ja sam ove godine već imao utakmica u kojima bih zabio po četiri-pet trica. Treća finalna utakmica igra se u četvrtak, u Draženovu domu.