Točku na "i" borbe za naslov prvaka Hrvatske u nogometu ovu bi nedjelju mogao staviti - Osijek. Dinamo, naime, od 17 sati gostuje u Gradskom vrtu znajući da će ga sve osim njegove pobjede i matematički izbaciti iz utrke za prvaka MAXtv Prve lige prije nego što Rijeka i Cibalia uopće krenu s centra na Rujevici (19 sati). Ni Osječani nisu bez motiva, vode mrtvu trku s Hajdukom za treće mjesto koje jamči preskakanje prvog pretkola Europske lige i dva tjedna ljetnog odmora više. Uoči pretposljednjeg kola bodovno su izjednačeni, no jako puno ovisit će o utakmici Hajduka i Intera na Poljudu (subota, 19 sati). Pobjeda Splićana uz slavlje Dinama u Osijeku osigurao bi treće mjesto "bilima". - Doživjeli smo uvjerljiv poraz na Poljudu i nismo bili kažnjeni, Cibaliju nismo uspjeli pobijediti, pa opet nitko u Klubu nije zamjerio igračima. Sada je predlažem da svi budemo kažnjeni ukoliko ne svladamo Dinamo - ispalio je u najavi trener Osijeka Zoran Zekić. - Puno se toga dobroga napravilo tijekom sezone i ne želim dopustiti da ovu natjecateljsku godinu završimo drugačije. Dečki nam imaju sve preduvjete za dobru partiju, ne prihvaćam nikakve priče o tome da možemo izgorjeti u prevelikoj želji, to su za mene besmislice. Potrebno je željeti pobjedu više od protivnika, onda te i sreća poljubi. Mi nemamo drugog izbora nego osvojiti bodove da bismo imali nešto duži ljetni odmor do početka priprema za novu sezonu - dodao je strateg bijelo-plave svlačionice. Osijek će dočekati "modre" bez četvorice prvotimaca. Perošević, Petrovikj i Lulić ozlijeđeni su, dok je Pušić dobio crveni karton na prošloj utakmici protiv Cibalije. Morao je Zekić posegnuti i za rezervnim igračima... - Ima nas svega 13 na treningu, pa smo morali uzeti petoricu mladića iz naše druge momčadi. Drugi problem je u tome što me igrači, nakon Cibalije, još nisu uvjerili da su na onoj razini, na kojoj bi trebali biti u nedjelju. Kraj je sezone i treba se izdići iznad svega, pokazati karakter i završiti sezonu na najbolji način. Uostalom, borimo se za to treće mjesto i trebaju nam bodovi, a o motivu je suvišno i pričati u nogometnom profesionalizmu - rekao je Zoran Zekić.