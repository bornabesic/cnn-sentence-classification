Teško je zadovoljiti sve afinitete, sve navijačke želje, simpatije, ali dojam je da je sudar Juventusa i Real Madrida finale kakav se samo poželjeti može. Te dvije momčadi tijekom sezone pokazale su najviše, njihovi treneri njeguju prilično različit nogomet pa nam slijedi sudar različitih nogometnih filozofija. Allegri s više varijanti Zinedine Zidane, i sam nekoć vrhunski igrač, tehničar, veznjak najplemenitijeg kova, nije sputao svoju momčad u lance taktike. Shvatio je kakve igrače ima i jednostavno ih pustio da igraju. Naravno da tu još kako postoji obvezna igra, ali Zidaneova je ideja – napad. I opasan je kod kontinuiranog napada, ali možda i opasniji iz kontranapada. Iako Cristiano Ronaldo više nije brz kao nekoć, Real je u toj tranziciji i dalje strašno opasan. Massimiliano Allegri je Talijan. I onda je jasno da mu je prva misao obrana, taktička disciplina je iznad svega i to radi savršeno, od klasičnog napadača Marija Mandžukića napravio je krilo koje je svojim defenzivnim radom osvojilo navijače Juventusa, postao je MVP talijanskog prvaka. I zato su strepili u Torinu, no ne moraju: Mandžo je spreman i ‘maltretirat’ će igrače Reala. Allegri ima više taktičkih mogućnosti u svojem kadru i to je najveća zamka za Real. Obje su momčadi jučer doputovale u Cardiff. Taj nam grad baš nije ostao u lijepoj uspomeni, bili smo uvjereni da će Hrvatska s Mađarskom dobiti domaćinstvo Eura, na kraju nismo dobili nijedan glas, Euro je otišao u Ukrajinu i Poljsku. Mijatović: Real slavi s 2:0 No ovo je druga priča, a ona kaže da je Real po tradiciji favorit. – Juventus ima problem s finalima, Real će dobiti 2:0 – prognozirao je bivši igrač Reala Predrag Mijatović. Da, malo je frustrirajuće za Juventus što je zadnja četiri finala ovog natjecanja izgubio, a prije devet godina izgubio je baš od Reala. – Vrijeme je da stavimo ruke na taj trofej – vjeruje Juventusov trener. Ova bi utakmica mogla usmjeriti i borbu za Zlatnu loptu, Talijani guraju Buffona zbog njegove cijele karijere, ali dobije li Real, Cristiano Ronaldo će ponovno podići i taj trofej. K tome, Real bi pobjedom postao prvi klub koji je u Ligi prvaka obranio naslov. Zadnji put uspio je to Milan 1989. i 1990., ali ne u ovom formatu natjecanja. Realu treba jedan gol da zaokruži broj pogodaka na 500 u Ligi prvaka, a Ronaldo treba gol da bi se izjednačio s Messijem koji je 11 puta ove sezone bio strijelac.