UOČI lokalnih izbora navijači Hajduka organizirali su javnu tribinu "Grad Split i Hajduk", na koju u pozvani kandidati za novog gradonačelnika.   Udruga "Naš Hajduk" u Domu mladih organizirala je javnu tribinu na koju su stigli Andro Krstulović Opara, Ante Čikotić, Željko Kerum, Marijana Puljak i Srđan Gjurković. Kandidati su odgovorili na pitanja o aktualnim i budućim projektima "Našeg Hajduka", Zakonu o sportu i drugim temama koje se tiču najpopularnijeg dalmatinskog kluba. Na pitanje gdje vidi Hajduk za pet godina nekadašnji gradonačelnik Željko Kerum je rekao: "Hajduk će u roku od tri godine biti prvak. Udruga Naš Hajduk će biti većinski vlasnik kluba, a financirat će se sami iz raznih projekata".   Srđan Gjurković je rekao: "Vjerujem da će Hajduk biti prvak i igrati u Europi, a stadion će biti obnovljen sredstvima europskih fondova, počet će i gradnja kampa. Navijači će uspješno kupovati dionice, a grad će biti strateški partner". Krstulović Opara očekuje da će sve dubioze biti razriješene te da će Hajduk pomagati manjim klubovima, a Čikotić najavljuje borbu protiv nepravdi, a Puljak vjeruje da više neće biti ovakvih razgovora jer će Hajduk biti uspješan klub.  Rasprava se zaoštrila kod pitanja o prodaji dionica kluba privatnom vlasniku.   Dok su Gjurković i Čikotić rekli da Hajduk ne treba takav model, Kerum je rekao: "Nisam imao dobra iskustva i neću ponoviti pogrešku kao kada su mi navijači doveli sedam ovaca pred Poljud".   Na to je reagirala Puljak koja je izvadila krafnu i rekla: "Da vas podsjetim...", misleći na nekadašnjeg predsjednika Joška Svagušu.   "Fali vam kiflić, gospođo", odgovorio je Kerum.   Pogledajte snimku sučeljavanja.