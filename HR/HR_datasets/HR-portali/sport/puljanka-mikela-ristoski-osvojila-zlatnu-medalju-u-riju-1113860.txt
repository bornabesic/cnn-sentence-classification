Puljanka Mikela Ristoski (26) osvojila je zlatnu medalju u dalju na Paraolimpijskim igrama u Rio de Janeiru. Vodila je veliku borbu sa svjetskom rekorderkom, Poljakinjom Karolinom Kucharczyk. Na kraju je naša atletičarka pobijedila sa skokom 5,79 metara, što joj je osobni rekord, dok je Poljakinja bila druga sa 5,55 metara. Ovo je druga zlatna medalja za Hrvatsku na Igrama. Mikela je prije četiri godine u Londonu bila treća u dalju. Na posljednja dva velika natjecanja, svjetskom prvenstvu u Dohi i Europskom prvenstvu u Grossetu, bila je druga u dalju. Inače je aktualna svjetska rekorderka u troskoku, a te discipline, nažalost, nema u programu Igara. Hrvatska je osvojila i petu medalju. Stolnotenisačice Hrvatske (Anđela Mužinić i Helena Dretar Karić) plasirale su se u ekipno finale nakon što su u polufinalu pobijedile Južnu Koreju s 2:0. U finalu će, u petak s početkom u 21.30 sati, igrati protiv opasnih Kineskinja. Odličja za Hrvatsku na POI u Rio de Janeiru su, osim Mikele Ristoski, osvajali još stolnotenisačica Sandra Paović (zlato), Zoran Talić (srebro) u skoku u dalj te Velimir Šandor (bronca) u bacanju diska. Hrvatska sada ukupno ima 18 paraolimpijskih odličja u povijesti.