Iako se Sebastian Vettel netipično namjestio na startu utrke, nije mu to pomoglo u svrgavanju Lewisa Hamiltona s vodeće pozicije. Nijemac je pokušao drugačijom strategijom domoći se pobjede, ali time je napravio još goru stvar. Na kraju je završio drugi. Ipak, nije nam ni VN Kine dala neke odgovore koje smo htjeli. Utrka je započeta na mokroj stazi, a znamo da tada poredak može biti drugačiji nego što bi trebao biti, tako da s nestrpljenjem čekamo Bahrein za nekoliko dana, koji bi nam trebao dati jasniju situaciju ima li Ferrari brzinu, može li Vettel boriti se i dalje s Lewisom, planiraju li se probuditi dva Finca i može li Red Bull uhvatiti formu. 1) Lewis Hamilton Lewis je u kvalifikacijama odvezao krug koji je srušio rekord Michaela Schumachera. S 'pole positiona' je kontrolirao utrku i došao do pobjede, a iako mu se Vettel postepeno približavao, protiv Britanca nije imao šansi. Što zbog loše strategije, što zbog Raikkonena, koji ga je zadržavao skupa s Ricciardom, a najviše zbog odlične Lewisove vožnje. 2) Max Verstappen Sa 16. pozicije na startu došao je do trećeg mjesta na kraju utrke. Možda će neki reći kako je zaslužio prvo mjesto u rubrici 'Top', ali u obzir uzimamo cijeli trkaći vikend.  Da, nije on kriv za rezultat u kvalifikacijama i da, prošli smo put Alonsa stavili u 'top' iako nije dovršio utrku, ali od Maxa se i očekivalo da sa 16. pozicije u Red Bullu dođe među najbolje. Možda ga nismo očekivali u top 3, i na tome mu svaka čast, zato i je na 'top' listi, ali bilo bi zabrinjavajuće da u Red Bullu nije završio u top 6, bez obzira na startnu poziciju. 3) Carlos Sainz Dok su svi utrku startali na intermediate gumama, hrabri Španjolac je odabrao 'supersoft' opciju, tj. bržu varijantu guma za suho. Zbog toga mu je falilo gripa na startu i već prije prvog zavoja pao je s 10. pozicije na začelje, a onda i izletio sa staze. Ipak, vratio se i na kraju utrke kao sedmi u cilju ostaje zadnji vozač koji je u cilj ušao u istom krugu kao i pobjednik Hamilton. Uzmimo u obzir da vozi Toro Rosso, s kojim njegov kolega Kvyat ima velikih problema i Sainz mlađi definitivno zaslužuje pohvale nakon VN Kine. 4) Ferrari A tko drugi? Pa zamislite da Vettelu nisu dali ovakav bolid. Gledali bismo najdosadniju Hamiltonovu šetnju do naslova ikada. Hamiltonov kolega Bottas nije dorastao izazovu po pitanju naslova, a znamo da su protekle tri sezone isključivo Mercedesi bili u igri za naslov. Nadamo se da će se Kimi trgnuti, a skupa s njim i Red Bull, pa da napokon gledamo momčadski troboj za naslov. 1) Valtteri Bottas U kvalifikacijama niti jednom nije zaprijetio Hamiltonu, a čak je iznenadio kad se u toj sesiji plasirao ispred Raikkonena. Na startu utrke je bio na manje mokroj strani staze i nije uspio prestići Vettela, koji je startao na mokroj strani. Nakon što je Vettel otišao u boks na početku utrke, Bottas se izvrtio za vrijeme 'safety cara', što se ne sjećamo kada se zadnji put nekome dogodilo. Tad je pao na 12. mjesto i ostao bez ikakve šanse za dobar plasman. Da, novi je u momčadi, ali vozi Mercedes. Pogledajte što u istom bolidu radi Hamilton. 2) Kimi Raikkonen Nije prvi na 'flop' listi samo zato što Bottas vozi brži bolid. Inače, Kimi nas je u obje utrke pomalo razočarao. U kvalifikacijama djeluje kao da ima brzinu i onda u zadnjoj rundi završi četvrti. Opet nije imao dobar start i prestigao ga je Ricciardo, što mu je, na kraju se pokazalo, uništilo utrku.  Desetak krugova mučio se s Ricciardom, nije ga uspio preteći čak ni na najdužoj ravnici u kalendaru Formule 1 i uz pomoć DRS-a. Zatim njega pretiče Vettel, kojemu je trebalo svega dva-tri kruga da prođe Ricciarda. Kimi, wake up! 3) Antonio Giovinazzi Čovjek ponovno dobije priliku da ostvari neki rezultat, a bivši šef Ferrarija preporučio je Ferrariju da Antonija stavi u vozačku postavu umjesto Kimija sljedeće sezone. Na sve to, Giovinazzi se u kvalifikacijama razbije, izgubi priliku da se bori za eventualnih top 10 i onda se na utrci opet razbije na istom mjestu, već u četvrtom krugu. Možda ova priča može zatvoriti usta kritičarima Verstappena, koji su njegove uspjehe pripisivali bolidu Red Bulla, ali kad pogledamo ovo, ipak vidimo da ne može svatko biti u vrhu. Doduše, ne bi Giovinazzi mogao postići mnogo toga u Sauberu, ali u kišnim je uvjetima morao iskoristiti priliku da se koliko toliko dobro plasira. 4) McLaren Honda Opet ćemo se pitati; a tko drugi? Možda da malo preciznije kažemo, 'flop' više ide Hondu, nego McLaren. Stoffel Vandoorne odustao je zbog problema s dovodom goriva. Zbog istog kvara nije završio utrku u Australiji, a u Hondi još nisu našli rješenje. Fernando Alonso radio je čuda, dio utrke proveo u top 10 i onda kvar. Dok druge momčadi rade preinake koje bi ih trebale dodatno ubrzati u drugom dijelu sezone, Honda ne može dati motor koji je u stanju izdržati cijelu utrku. Strah nas je i pomisliti što će biti u drugom dijelu sezone. Možda bi bilo korektno da se makne ime McLaren, jer ovi rezultati nikako ne idu na čast i slavu ekipi koja je nekada bila u vrhu Formule 1. 