Dinamov sljedeći suparnik u skupini H nogometne Lige prvaka Sevilla na vrh je ljestvice španjolskog prvenstva zahvaljujući 3:2 (1:0) pobjedi na gostovanju kod Leganesa u susretu 8. kola. Sevilla je povela 2:0 golovima Vazqueza (25) i Nasrija (58), Leganes je uspio izjednačiti preko Timora (67) i Szymanowskog (69), ali je tri boda za odlazak na vrh osigurao Sarabia (85). Sevilla sada ima 17 bodova, dva više uz utakmicu više od madridskog dua Atletica i Reala koji svoje utakmice 8. kola igraju kasnije u subotu. Atletico će ugostiti Granadu, dok će Real u goste Betisu. Leganes je 11. sa 10 bodova. Dinamo i Sevilla igrat će u 3. kolu Lige prvaka u utorak na stadionu u Maksimiru. Uoči tog dvoboja Sevilla ima četiri boda, kao i vodeći Juventus, dok je Dinamo na dnu skupine bez bodova. Na trećem mjestu je Lyon s tri boda. 