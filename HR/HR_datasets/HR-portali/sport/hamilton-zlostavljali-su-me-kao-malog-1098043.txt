Lewis Hamilton (31) najuspješniji je vozač formule 1 u povijesti Velike Britanije, najbolji aktivni sportaš Velike Britanije i jedan od najbogatijih sportaša svijeta... A svakako nije sve to što je sad postigao preko noći. Kao i kod svih vrhunskih sportaša, trebalo je mnogo odricanja da se dođe do cilja, a sad kad je tu gdje jest, napokon može biti ono što jest. Ima 31 godinu, tri titule prvaka, 45 pobjeda i 92 postolja, a svejedno nije uvijek imao priliku biti sve ono što želi biti. Nije mu bilo lako, rijetki su mu vjerovali, a mnogi ga napadali i zbog najbanalnijih razloga. Smetalo im je što nosi, smetalo im je što previše putuje, smetalo im je što se zabavlja s Rihannom... Govore mu da je plejboj, a Jamesa Hunta, Grahama Hilla, Damona Hilla i Jensona Buttona zbog toga su slavili. Iako je 2007., kao 22-godišnjak, stigao u McLaren i već u Kanadi stigao do prve pobjede te pokazao svijetu na što je spreman, momčad ga je držala na uzdi. Kad su vidjeli tamnoputog klinca prepunog lanaca oko vrata, sa slušalicama na ušima, iz kojih trešti njima neshvatljiva glazba, doživjeli su ga kao neki lik iz crnačkog geta opisan u američkim filmovima. Potpuno su se prevarili, no nisu marili, a Hamilton je slušao što mu se kaže, povukao se u sebe i živio isključivo za F1. Osvojio je prvi naslov godinu poslije i postao najmlađi u povijesti kojem je to uspjelo, no pritisak se nije smanjio i Lewis je bio sve nezadovoljniji. Ništa čudno, u momčadi je imao Buttona kojem je sve bilo dozvoljeno. To je i on htio, a pronašao se tek u Mercedesu pet godina poslije. – Ljudi me ne poznaju, imaju razna mišljenja o meni i često znaju biti negativna. Kao ono da sam zaboravio svoje korijene, a svi prijatelji kojima sam okružen većinom su iz doba dok nisam bio slavan. Možda im smeta što otvoreno uživam u životu, ali osjećam se dobro ovakav kakav jesam. Naime, te njegove riječi treba vidjeti iz druge perspektive. Dok su se njegovi vršnjaci zabavljali, Lewis je trenirao, utrkivao se i ono malo slobodnog vremena koristio za karate. – Zlostavljali su me u školi od šeste godine i brzo sam shvatio da ću se morati obraniti sam. Crni pojas je u tome svakako pomogao. U školskim se danima zaljubio i u Muhammada Alija, boksača kojem je posvetio pobjedu u Kanadi. – Uživao sam u njegovim govorima. Razbacivao bi se riječima, ulazio protivniku u glavu i pobijedio. Htio sam to, htio sam biti takav. I postao je, s dolaskom u Mercedes. Opustio se do kraja, počeo putovati, upoznavati idole i heroje, a pritom i redati pobjede. U dvije sezone osvojio je dva naslova i njegov lov na momčadskog kolegu Nicu Rosberga najzanimljivija je priča u F1. Nijemac je Hamiltonov vršnjak, ali nema nijedan naslov pa je gladan pobjeda. Trenutačno je na 141 bodu, 24 više od iznimno mirnog Hamiltona. Cijelu priču čitajte u Maxu.