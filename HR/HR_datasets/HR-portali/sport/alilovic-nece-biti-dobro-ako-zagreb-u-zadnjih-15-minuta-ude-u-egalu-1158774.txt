Zagrebaši nisu bili pretjerano razočarani nakon prve dionice dvoboja s Vezpremom (22:23) u osmini finala Lige prvaka. Kao i lani protiv Löwena napustili su svoju Arenu s -1. Prošle su godine na čelu s Vujovićem kreirali senzaciju u Njemačkoj, a pokazali su večeras da ih ni u Mađarskoj ne treba otpisivati. - Dobru smo utakmicu odigrali iako smo imali amplitude koje se ne smiju događati ako želimo vrhunske stvari. Vidi se da su malo bolja ekipa od nas. Možda bi se da smo poveli kod 14:14 sve drukčije odvijalo. Ako budemo igrali ovako kao u Zagrebu, imamo šanse. Ali odigramo li lošije, onda ništa od četvrtfinala - rekao je Darko Cingesar, lijevo krilo PPD Zagreba. Vori: Ne predajemo se Igora Vori nisu mogle utješiti pohvale i riječi da su gosti ostali zatečeni. Previše je iskusan, za njega je poraz - poraz. - Mi smo razočarani, koja je sad to fora da su oni razočarani? Ono što smo prije utakmice govorili da ih možemo zaustaviti čvrstom obranom to je jako dobro funkcioniralo. Ono što smo govorili da u napadu trebamo igrati pametnije i smanjiti broj tehničkih pogrešaka nije dobro funkcioniralo. To nismo uspjeli napraviti. Od samog smo početka ušli u neku njihovu obrambenu mašinu. Igraju agresivnu obranu koju pretvaraju u 3-3, navlačili su nas na igru jedan protiv jednog, a oni su tu fizički itekako moćni. Kad bismo stvorili zicer, Mirko bi obranio jer bismo se mi umorili od naših akcija u kojima smo stalno bili u nekom kontaktu. Sad trebamo sjesti i dobro analizirati svaki detalj što nije bilo dobro da se ne dogodi opet. A dogodit će se sigurno jer u Veszpremu je jako teško igrati, nad glavom ti visi 7000 ljudi, pritisak je i na suce strašan. Neće biti lako, ali ne predajemo se. U svakom slučaju je dobro što smo pokazali da se možemo nositi s ekipom koja pretendira za naslov. Luka Šebetić vjeruje da je novo čudo moguće. - Navikli smo već na teške utakmice s Veszpremom. Ta momčad ima jednu od najjačih obrana u Europi, a u napadu vrlo iskusne igrače, jake s loptom. Možemo ravnopravno igrati i veselimo se jako uzvratu. Čak mislim da možemo do pozitivnog rezultata. Vratar Ivan Stevanović priznaje da ni +1 ne bi puno mijenjalo na stvari. - Slična situacija i utakmica kao lani s Löwenom. Možda je Veszprem bolji nego što je Löwen bio lani. Ali nama odgovara što je palo tako malo golova i ako uspijemo nešto slično i u uzvratu imamo šanse. Na postavljenu obranu, koju smo cijelu sezonu igrali jako dobro, nisu puno zabili. Sulić: To je bilo negledljivo Renato Sulić bio je poprilično samokritičan prema sebi i suigračima iz Veszprema. - Nije to bio baš lijep rukomet ni moderan, utakmica je bila gotovo negledljiva! Morat ćemo u uzvratu odigrati puno bolje, čvršće, s puno lakih golova. Jesmo li danas možda podcijenili utakmicu, pa se postavili u stilu "ajmo samo odigrati, u uzvratu ćemo sve riješiti", ne znam... Ali svakako nije bilo dobro. Ma cijelu sezonu nismo na razini i ne znam zašto je to tako, nije pitanje za mene. Dobili jesmo, ali nije bilo dobro. I Mirko Alilović bio je sličnog mišljenja. - To je jedna vrsta antirukometa, tučnjava u obrani, pa lagani golovi iz kontri. U prvom smo dijelu bili uspješniji. Trebali smo to uvjerljivije dobiti, ali napravili smo u zadnjih pet minuta tri-četiri gluposti, pa su zagrebaši na kraju mogli i izjednačiti. Ovo trebamo shvatiti kao opomenu. I moramo sve riješiti kod kuće u prvih 45 minuta jer ako PPD Zagreb u posljednjih petnaest uđe u egalu, vidjet će svoju šansu. Iskusni Momir Ilić bio je pomalo razočaran sa +1... Njegove riječi potvrdile su da nije sve gotovo. - Bila je to dobra utakmica s jako dobrim obranama. Znali smo mi kako će Zagreb igrati, ali nažalost nismo do kraja odigrali kako smo zamislili i nakon svega ostaje gorak okus. Slovenac Gašper Marguč kao da je bio posebno motiviran da osveti svoje Celjane. Jedan od svoja četiri pogotka u nastavku utakmice, u kojem je bio džoker iz rukava trenera Sabate, prežestoko je proslavio pa je izazvao reakciju Tončija Valčića. - Odlične obrane i vratari. Posebno vratari, i Mirko i Stevanović su vrhunski. Nekad zabiješ, ali ne možeš uvijek. Naš je cilj konačno osvojiti taj naslov prvaka Europe, ali prvo trebamo stići do Final Foura.