U vrućem nogometnom ljetu mogli bi vidjeti novi svjetski rekord plaćen za jednog igrača, ali isto tako mogli bismo vidjeti i rekord kad je riječ o hrvatskim nogometašima.  Prvi favorit je Interov Ivan Perišić koji je na meti Manchester Uniteda, Chelseaja i PSG-a, a kupac će morati platiti oko 60 milijuna eura, smatraju razni analitičari. Time bi se srušio rekord Matea Kovačića koji je iz Intera prešao u Real Madrid za 30 milijuna eura. Nije Ivan jedini Hrvat koji bi mogao promijeniti sredinu. Selidba se sprema nekolicini naših igrača... Dosta bi bilo Intera. Za Ivana je to, kad se sve zbroji i oduzme, avantura za zaborav. Niti je Inter bio konstantan s formom, niti naš ponajbolji igrač. Za Perišića su najbolji trenuci u Interu bili oni kada bi napustio Italiju i otišao igrati za Vatrene jer tamo u uređenoj i snažnoj momčadi njegova kvaliteta uvijek dođe do izražaja. U redovima talijanskog velikana je imao neke velike utakmice i važne golove, međutim, milanski je klub ostao daleko od borbe za Ligu prvaka, a još dalje za naslov prvaka Italije. Za ambicije ovakvog igrača, to je premalo. Za Inter, kao i za njega, najbolje bi bilo da se realizira transfer koji će srušiti Kovačićev rekord (30 milijuna eura) i to, kako stvari stoje, za duplo! PSG je navodno spreman 'istresti' 60 milijuna eura. Poznata je priča kako je vrijedni veznjak bio na pragu transfera u Chelsea prethodnog ljeta. Kao i kod Perišića, na njegovu žalost, ostao je u Interu te imao sezonu za zaborav. Čak toliko da su ga navijači izviždali nekoliko puta zbog lošijih igara. Nesumnjivo, Marcelo ima nogometnu klasu za elitne klubove, ali čini se da ga muče 'nenogometne' stvari. Svađe s trenerima zbog društvenih mreža zamjerili su mu i navijači milanskog kluba, oni su nesretni s njim, a niti on ne djeluje oduševljeno što se odražava na terenu. Takav 'brak' treba gasiti 'razvodom', Marcelo tek mora početi igrati svoj najbolji nogomet. U Interu to očigledno neće ići, a igrač ovakvih kvaliteta, mogao bi također prebaciti Kovačićevu cijenu. Interes za Hajdukovog dragulja je postojan, Talijani čekaju u prvom redu. Hajduk više ne mora prodavati igrače za 'sitniš' jer se klupska financijska slika popravila u toj mjeri da mogu na tržište izaći sa stavom i reći što misle. Nikola je ponajbolji igrač 'bilih' na kojem klub može zaraditi najmanje tri milijuna eura i od tog novca nastaviti gradnju projekta kojeg vode Kos, Branco i trener Carrillo. Kako to već biva u praksi, mladi bi ofenzivac trebao proći pripreme s klubom te kvalifikacije za Europsku ligu, a nakon toga, u slučaju zadovoljavajuće ponude za sve uključene strane, promijeniti sredinu. Cijenu bi si mogao dići već ovaj tjedan jer će se naći u prvoj postavi Vatrenih protiv Meksika u Los Angelesu. Čim je on odbio Kinu, to znači da smjera i nešto veće od Fiorentine. Čudno bi bilo da napadač ovakve klase u najzrelijim igračkim godina ne dobije priliku igrati i u većem klubu od sadašnjeg. Kalinić je igrač koji se treba boriti za trofeje i igrati Ligu prvaka. S lakoćom zabija u Serie A koja glasi za najtežu ligu po napadače, no potreban mu je iskorak. Pisalo se o Romi koja je dobila novi zamah dolaskom ponajboljeg svjetskog sportskog direktora, Monchija. Ukoliko je taj majstor označio Kalu kao važnu metu, tada se može reći kako rimski klub sprema ubitačan balkanski tandem: Džeko - Kalinić. Priznajte, za koga god navijali na Apeninima, ovo zvuči vrlo, vrlo privlačno i gledljivo. Dugo je plemeniti veznjak bio na meti Milana. Te hoće, te neće otići, ovaj ili onaj rok i na kraju, ništa konkretno. Čini se kako bi on htio ostati u Serie A, dok njegov menadžer Joksimović govori kako igrač ima sve potrebne kvalitete, pa čak i za nedodirljivi Juventus. Shodno tome, Badelj bi trebao birati između najboljih talijanskih klubova, ali prvo moraju stići ponude. Firenzom je odavno zasićen, pa i taj klub ide u pospremanje poslije odlaska trenera Paula Souse i odlazak standardnog reprezentativca Hrvatske također je vrlo izvjestan. Pored nabrojane petorice, snažan interes vlada za važne Rijekine karike poput Filipa Bradarića i Franka Andrijaševića. Za Rijeku bi bilo pogubno prodavati bilo kojeg prvotimca prije kvalifikacija za Ligu prvaka. Ante Ćorić iz Dinama imao je slabiju sezonu pa je pitanje koliko Dinamo može zaraditi na njemu te isplati li im se uopće ga prodavati, a zanimljivo je ljeto i pred Pašalićem kojem istječe posudba u Milanu pa će se vratiti u Chelsea. Ivan Santini bi također mogao iz Caena u jači klub poslije vrlo dobre sezone i poziva u reprezentaciju Hrvatske.