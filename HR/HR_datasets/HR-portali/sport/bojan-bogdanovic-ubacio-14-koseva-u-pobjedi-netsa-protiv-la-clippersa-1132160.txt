Košarkaši Brooklyn Netsa prekinuli su niz od sedam poraza u NBA ligi 127:122 pobjedom na domaćem terenu protiv Los Angeles Clippersa nakon dva produžetka, a hrvatski reprezentativac Bojan Bogdanović je za 26:27 minuta provedenih na parketu ubacio 14 koševa (šut za dva 2-4, trica 0-3, slobodna bacanja 10-12) uz šest skokova i dvije asistencije. No, Bogdanović je ostao na klupi gotovo čitavim tijekom posljednje četvrtine i u produžecima kada je njegova momčad nadoknadila 13 poena minuta nakon prvih 36 minuta, a zatim morala nekoliko puta pobjeđivati već dobivenu utakmicu. Naime, Netsi su imali vodstvo od 107:104 i loptu pola minute prije kraja četvrte četvrtine, ali nakon što nisu iskoristili svoj napad tricom za produžetak kaznio ih je Chris Paul. U prvom produžetku Netsi su ponovno bili u dobitnoj situaciji kada su 18.6 sekundi prije kraja imali vodstvo 117:115 i tri slobodna bacanja zbog prekršaja i isključenja gostujućeg trenera Doca Riversa. No, pogodili su samo jedno bacanje i pružili priliku gostima da novom tricom izbore dodatnih pet minuta, a Jamal Crawford je ponuđeno iskoristio. Ipak, u drugih pet minuta Netsi su napokon uspjeli sačuvati stečenu prednost, a junak pobjede bio je Sean Kilpatrick koji je 13.5 sekundi prije kraja zabio koš uz dodatno slobodno bacanje za konačnih 127:122. Kilpatrick je odigrao utakmicu karijere sa 38 koševa, od kojih 31 u četvrtoj četvrtini i produžecima, a dodao je i 14 skokova, dok gostima za izbjegavanje trećeg poraza zaredom nije dovoljan bio niti "triple-double" Paula koji je ubacio 26 koševa uz 13 asistencija i 10 skokova, a DeAndre Jordan je dodao 21 ubačaj i 23 skoka. Orlando Magic iznenadio je San Antonio Spurse svladavši ih na njihovom parketu sa 95:83 prekinuvši tako niz od devet pobjeda momčadi iz Teksasa. Orlando je preuzeo kontrolu rezultata u drugoj četvrtini i više nije dopuštao domaćima povratak u utakmicu. najefikasniji kod pobjednika bio je Serge Ibaka sa 18 koševa, dok je kod poraženih Kawhi Leonard ubacio 21. Hrvatski dvojac u sastavu Orlanda Damjan Rudež i Mario Hezonja imao je beznačajnu minutažu. Rudež je u igri proveo 1:36 minuta i promašio jedan šut za tricu, dok je Hezonja za 1:27 minuta provedenih u igri ostao bez učinka. Iznenađenje se dogodilo i u Milwaukeeu gdje su domaći Bucksi nanijeli treći ovosezonski poraz prvacima Clevelend Cavaliersima (118:101) na krilima Giannisa Antetokounmpa koji je postigao 34 koša uz 12 skokova. Kod prvaka najefikasniji je bio LeBron James sa 22 ubačaja. Anthony Davis odigrao je sjajnu utakmicu sa 41 poenom i 16 skokova u 105:88 domaćoj pobjedi New Orleans Pelicansa protiv Los Angeles Lakersa za koje opet nije igrao Ivica Zubac koji nastupa u razvojnoj D-ligi za rezervnu momčad iz Los Angelesa. Kod Lakersa najučinkovitiji je bio Lou Williams sa 16 ubačaja. Rezultati:  Brooklyn - LA Clippers 127:122 (dva produžetka) San Antonio - Orlando  83:95 New Orleans - LA Lakers 105:88   Utah - Houston 120:101        Milwaukee - Cleveland 118:101    Charlotte - Detroit 89:112