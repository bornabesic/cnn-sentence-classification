Nogometaši Juventusa su u gradskom derbiju dobili Torino s 3-1, a hrvatski napadač Mario Mandžukić bio je asistent za izjednačujući pogodak Juvea. Torino je poveo golom Belottija u 16. minuti. Prije toga Mandžukić se dva puta mogao upisati u strijelce, u 10. i 14. minuti, ali je vratar Torina oba puta bio na mjestu. Ipak, u 28. minuti Mandžukić je asistirao Higuaínu za izjednačujući pogodak Juventusa. Utakmica je riješena u posljednjih deset minuta, prvo je u 82. pogodio Higuain, a pobjedu Juvea potvrdio je Miralem Pjanić u sudačkoj nadoknadi. Mandžukić je igrao do 71. minute, dok se Marko Pjaca još oporavlja od ozljede. U prvom susretu nedjeljnog programa 16. kola Serie A Napoli je kao gost slavio kod Cagliarija s 5-0 i opet je došao na četvrto mjesto. Napoli je lako došao do pobjede na Sardiniji pogocima Driesa Mertensa (34,69,72), Mareka Hamšika (45) i Piotra Zielinskog (51). Za Napoli je Ivan Strinić odigrao cijelu utakmicu, a u 70. minuti u igru je ušao i Marko Rog. Atalanta je neočekivano izgubila od Udinesea sa 1-3, a strijelci za goste bili su Duvan Zapata (45), Seko Fofana (72) i  Cyril Thereau (87).  Hrvatski napadač Stipe Perica igrao je za Udinese od 52. minute, a najbolju šansu imao je u 68., ali je lopta prohujala blizu protivničkog gola. Palermo je doživio još jedan poraz, ovaj puta od Cihieva 0-2, pa i dalje drži zadnje mjesto na tabeli. Za Palermo su cijeli susret odigrali vratar Josip Posavec i veznjak Mato Jajalo, koji je u 24. minuti mogao zatresti mrežu, ali je njegov pokušaj sa 18 metara bio trunku neprecizan. Večeras Inter dočekuje Genou. 