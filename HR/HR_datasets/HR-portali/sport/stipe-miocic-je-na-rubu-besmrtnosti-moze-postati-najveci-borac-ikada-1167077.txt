Službene stranice UFC-a su objavile intervju sa svojim prvakom u teškoj kategoriji koji će za desetak dana braniti pojas na UFC-u 211 u Dallasu – Stipom Miočićem, piše Fighsite. Tekst je sudbonosni naslovljen “Miočić na rubu besmrtnosti”, a razlog je podatak da bi slavljem protiv Juniora dos Santosa “Vatrogasac” izjednačio rekord po uzastopnom broju obrana pojasa u teškoj kategoriji UFC-a. Naime, rekord je tek dva, a ukoliko Miočić slavi u Dallasu, bit će doslovno na rubu besmrtnosti. Tada ga tek jedna pobjeda dijeli od najuspješnijeg teškaša u povijesti UFC-a. - Teško je… Protivnici su veliki, jaki, a rukavice su malene. No, ja sam drugačiji. Ja sam drugačiji od ostalih. Ja sam sazrio malo kasnije, nekako sam stigao s više iskustva i čini mi se da imam veću želju od ostalih. Stvarno sam radio naporno da bih došao do ovoga gdje sam sada. Previše sam žrtvovao i toliko ljudi oko mene su žrtvovali sve oko sebe tako da nisam spreman odreći se ovog pojasa - poručio je američki Hrvat. Stipe je svjestan da bi u Dallasu mogao ispisati povijest, no… - O tome ću razmišljati kada pobijedim taj meč, no dok ne odradim posao 14. svibnja, o tome ne brinem. Samo mislim o pobjedi. Samo razmišljam o Junioru i o osveti onog poraza. Upravo je osveta motiv za našeg Stipu. Iako su mu se nakon tog meča izdogađale najbolje stvari u profesionalnoj karijeri, taj ga dvoboj protiv JDS-a i dalje peče. - Da, 100 posto ga nisam prebolio. Definitivno želim osvetiti taj poraz, a način na koji ću to sada učiniti je još bolji nego da sam to napravio prije nego što sam postao prvak. Sada imam pojas. Imam nešto što on želi, no nešto što neće dobiti. Mnogo toga se promijenilo u posljednjih nekoliko godina od kada smo se boriti. Iskreno me baš briga što će on ponuditi. Ja sam toliko napredovao kao borac, a JDS će imati priliku upoznati novog, boljeg mene - zaključuje UFC prvak. Upitan je li i Brazilac također napredovao u međuvremenu, odgovara… - Definitivno jest. Svi napreduju, morate napredovati, ako želite naprijed. No, ja sam mnogo napredovao, mnogo više nego on. Preskočio sam nekoliko stepenica. Dvije pobjede ga dijele od toga da postane najbolji UFC teškaš svih vremena, ali Miočić misli na druge stvari… - Volio bih to postati, ali… Povijest je super, ali u ovom trenutku moj cilj je samo pobjeda i da se i dalje bavim onime što volim. 