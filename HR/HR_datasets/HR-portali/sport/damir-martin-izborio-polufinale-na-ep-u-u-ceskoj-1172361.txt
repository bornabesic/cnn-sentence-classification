Olimpijski doprvak i dvostruki europski prvak u samcu Damir Martin plasirao se u polufinale europskog veslačkog prvenstva u češkim Račicama ostvarivši najbolje vrijeme u svojoj skupini. Martin je u četvrtoj skupini kvalifikacija pobijedio s rezultatom 6:55.720. Izravan plasman u polufinale donosilo je samo prvo mjesto, a Martin je slavio s pet sekundi prednosti ispred drugoplasiranog Bjelorusa Stanislava Ščarbačenija. Martin je na posljednja dva EP-a u Brandenburgu (2016) i Poznanju (2015) osvojio zlatne medalje u samcu i u Češkoj će pokušati osvojiti treću europsku titulu. Polufinalne je na rasporedu u subotu. Na Europskom prvenstvu hrvatsko veslanje ima predstavnike u još dvije discipline - u četvercu 'bez' i lakom samcu. Četverac 'bez' u sastavu Danijel Plišić, Tomislav Šain, Bernard Samardžić i Leon Mikulić osvojio je četvrto mjesto u svojoj skupini i nije se uspio probiti među prva tri mjesta koja su vodila izravno u polufinale, već će novu priliku tražiti kroz repesaž. Hrvatski četverac, koji je sastavljen od mladih veslača, je ostvario vrijeme 6:33.410, skoro 20 sekundi sporije od trećeplasiranih Čeha. U represaž mora i Luka Radonić u lakom samcu. U svojoj skupini osvojio je četvrto mjesto, a izravan plasman u polufinale vodile su prve dvije pozicije. Radonić je ostvario rezultat 7:15,62, što je bilo 15 sekundi sporije od drugoplasiranog Talijana Andrea Michelettija. Repesaži su danas poslijepodne.