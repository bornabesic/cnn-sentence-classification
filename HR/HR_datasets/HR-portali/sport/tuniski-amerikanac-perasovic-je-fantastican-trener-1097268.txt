U drugom nastupu na olimpijskom kvalifikacijskom turniru u Torinu Hrvatska večeras igra protiv Tunisa (21 sat) i to je susret koji je označen ključnim u ovom prvom dijelu natjecanja. Neovisno o ishodu susreta s Italijom, za prolaz u polufinale turnira ključno je pobijediti treću afričku reprezentaciju pa je hrvatski izbornik Petrović to ponavljao svojim izabranicima cijelo vrijeme priprema. Hrvatskoj i Tunisu putevi su se isprepleli samo jednom, i to na SP-u 2010. u Turskoj. Uz 19 koševa Bogdanovića, devet skokova Tomića i pet asistencija Popovića, naši su taj susret s lakoćom dobili i ništa drugačiji ne bi smio biti ni ovaj susret, tim više što Tunižanima nedostaje prvi centar, 217 cm visoki Salah Mejri, a protiv Italije nije igrao i njihov najpotentniji igrač, krilni centar Ben Romdhane Makram (206 cm), koji je večer prije uganuo gležanj. Oduševljen Talijanima A baš je Makram te 2010. Hrvatskoj najviše ubacio (23 koša), a on je bio i najbolji strijelac Tunisa na prošlogodišnjem Prvenstvu Afrike, a s njim i Amerikanac s tuniškom putovnicom Michel Roll (po 14 koševa) s kojim smo i porazgovarali uoči dvoboja s Hrvatskom: – Silno nam nedostaje naš jedini NBA igrač Mejri, a nadam se da će za Hrvatsku biti spreman Makram. On je vrlo važan dio naše napadačke taktike. Nažalost, na dan utakmice s Italijom osjećao je bolove u gležnju pa ne znam hoće li se oporaviti za 48 sati. Roll i suigrači zaostajali su u prvom poluvremenu za Talijanima samo pet koševa (27:32), no onda su u trećoj četvrtini zabili samo dva koša pa je sve završilo s vrlo visokom razlikom (41:68). – Očito je da su Talijani puno talentiraniji tim. Mi smo pokušavali usporiti ritam utakmice i u tome smo u prvom dijelu i uspijevali, ali tako nismo nastavili. Je li vaš sljedeći suparnik Hrvatska u tom istom rangu ili niže? – He-he... Ne bih rekao. Doduše, Italija je možda jedan od najboljih timova na svijetu, pri čemu ne želim reći ništa protiv odlične Hrvatske. I to je jako dobar tim. Ako spojimo dva poluvremena kakvo je bilo ono prvo protiv Italije, bit ćemo puno žešći suparnik Hrvatskoj no što smo bili Italiji. Štoviše, mislimo da nismo bez izgleda. Igrao s Planinićem Ovaj 29-godišnji Amerikanac (197 cm), imao je iskustvo nedavnog igranja s jednim hrvatskim suigračem, ali i igranja za jednog hrvatskog trenera. – U prošloj sezoni bio sam tri tjedna igrač Baskonije pa sam igrao s Planinićem kojeg sam tada pitao i o hrvatskoj reprezentaciji. Još dok sam igrao u Zaragozi i dok je Perasović bio trener Valencije, čuo sam puno o njemu i potom se uvjerio da je fantastičan trener, njemu je košarka sve, on je živi i umire. Taktički je vrlo pametan trener, sjajno koristi najbolje strane svojih igrača.