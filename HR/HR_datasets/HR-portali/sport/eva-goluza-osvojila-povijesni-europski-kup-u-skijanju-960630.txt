PRVI put u povijesti Hrvatska ima osvajačicu Europskog kupa u skijanju za osobe s invaliditetom, nakon što je Eva Goluža u švicarskom Veysonnazu ostvarila pobjede u veleslalomu i slalomu u konkurenciji slijepih i slabovidnih skijašica. Eva Goluža je danas sa svojim vodičem Anom Žigman pobijedila u veleslalomu, a danas i u slalomu, što je bilo dovoljno za ukupnu pobjedu u Europskom kupu. "Slavlje će pričekati. Sljedeća dva dana čekaju nas zadnje dvije utrke sezone, a zatim podvlačimo crtu. Analizirat ćemo što smo napravili i postavit ćemo nove ciljeve za iduću sezonu," izjavila je presretna 16-godišnja odlična učenica drugog razreda zagrebačke opće gimnazije "Tituš Brezovački". Mlada skijašica je uoči završnice u Veysonnazu bila treća u ukupnom poretku, no s dvije pobjede probila se na vrh. Eva Goluža je na koncu osvojila prvo mjesto sa 625 bodova, druga je Belgijanka Sana Eleonor s 560 bodova, dok je treće mjesto pripalo Njemici Noemi Ewi Ristau s 430 bodova. Spomenimo i Lovru Dokića koji je u konkurenciji stojećih skijaša jučer u veleslalomu zauzeo 11. mjesto, a danas u slalomu 10. mjesto. Dino Sokolović i Damir Mizdrak nisu nastupili zbog ozljeda.