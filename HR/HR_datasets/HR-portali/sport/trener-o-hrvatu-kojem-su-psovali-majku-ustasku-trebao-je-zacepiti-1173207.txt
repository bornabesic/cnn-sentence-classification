Skandal s napadačem Ivanom Lendrićem, prvim strijelcem Premier lige BiH, koji se sukobio s Manijacima, navijačima svog kluba Željezničara potresao je tamošnju nogometnu javnost. Željo nije uspio osvojiti naslov u utrci sa Zrinjskim, a u posljednjem kolu dogodio se incident na Lendrićevom rastanku od kluba s Grbavice. Hrvatski napadač tvrdi da su ga navijači cijelo vrijeme vrijeđali, a nakon što je zabio izjednačujući pogodak Radniku nešto im je dobacio. To se nije svidjelo treneru Slavku Petroviću pa ga je izvadio iz igre. Lendrić je potom bacio dres i otišao u svlačionicu. - Prije svega, ispričavam se svima za moj jučerašnji ispad, žao mi je zbog toga. Međutim, s druge strane, nisam zaslužio da me vrijeđaju nakon 50 utakmica i 30 golova. Nekolicina navijača me uspjela isprovocirati jer su mi tijekom cijele utakmice psovali ustašku majku. Neka se zapitaju jesam li to zaslužio - izjavio je Lendrić i dodao: - Petrović je smiješan lik. Zna on dobro kad mi je plakao da ostanem i ne idem nikuda, da ostanem zbog igrača, još samo ovu polusezonu. Ne žalim ni sekunde zbog toga. Ostao sam, a mogao sam otići i riješiti sve u životu. Ostao sam zbog svojih suigrača s kojima sam se uvijek super slagao. Odigrao sam 50 utakmica, dao 30 golova, i nekako je logičan slijed događaja da odem negdje. Stoga se i prije svega ovoga znalo da je to moja posljednja utakmica. Jedino mi je žao što je moralo završiti na ovaj način. Incident je komentirao i trener Petrović s kojim je Željezničar produljio ugovor.  - Ostao sam bez komentara kada sam vidio što se dogodilo. Ivanu Lendriću je u ovom klubu jako puno progledano kroz prste. Prvo, sigurno nije korektno od pojedinih navijača da vrijeđaju igrača koji je prvi strijelac lige sa 19 pogodaka. Međutim, još manje je korektno kako se on ponašao prema navijačima, ako su mu oproštene neke stvari koje je radio, onda je morao začepiti i prešutjeti. Zbog toga je zamijenjen - rekao je Petrović, piše Source.ba.