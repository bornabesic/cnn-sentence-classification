Hrvatski košarkaški izbornik Aleksandar Petrović oduševljen je kreativnim talentom, taktičkim kapacitetima i srčanošću Darija Šarića koji s reprezentacijom u Torinu igra na olimpijskom kvalifikacijskom turniru. Jedna lopta može odlučiti – Ne gledam na sebe više kao na mladog igrača jer iza sebe imam dva europska i jedno svjetsko prvenstvo. Meni su 22 godine i više nisam jedan od nositelja igre bez odgovornosti. Ako, ne daj Bože, u Torinu doživimo neuspjeh, ja ću snositi velik dio odgovornosti – ističe Šarić svjestan da je ovaj format natjecanja vrlo nezahvalan. Naime, na Eurobasketu možete osvojiti treće, pa i šesto mjesto, i da se to slavi kao uspjeh jer vas je odvelo ili na SP ili na OI kvalifikacije. A na olimpijskim kvalifikacijama vi možete biti sjajni drugi a da vam se to ne prizna za uspjeh. – Znate kakav smo mi narod, poslije svakog neuspjeha svi su izbornici i svi sve znaju, a može ti se dogoditi da jedna lopta odlučuje jesi li heroj ili nisi. Neki novi debakl kao onaj u osmini finala Eurobasketa protiv Češke bio bi neoprostiv, no može se dogoditi da mi i, unatoč dobrim igrama, ne odemo u Rio pa da bude i pozitivnih priča. Osobno ću teško pronaći bilo kakvo zadovoljstvo ne prođemo li na OI. Zašto dobre utakmice protiv jačih Italije i Grčke, ma kako završile, ne bi bile zalog za budućnost? – Bilo bi bolje da se nagradimo nastupom na OI. Meni bi bile prve, i to bi bilo fantastično. Pitali smo Darija gdje vidi prostora da Hrvatska izvadi vizu za Rio? – Teško mi je to reći jer Talijani su izvanredna momčad, imaju 7-8 igrača po vrhunskim klubovima. Grci pak imaju Antetokounmpa, Sloukasa i Bourousisa i bit će vrlo snažan sastav. Mogu reći da među nama nema pritiska. Nismo favoriti, no idemo u Torino pokušati nešto napraviti. Jedan od aduta mogla bi biti pokretljiva petorka u kojoj Šarić igra na petici i svi u obrani preuzimaju. – Puno sam puta tako igrao i u Efesu. Doduše, s obzirom na to da je u toj postavi Bogdanović četvorka, ako se svi raširimo, to bi moglo izgledati rukometno, tako da ću ja tražiti tu dubinu napada. No, zato smo u toj petorci jaki tranzicijski. Da Hrvatskoj ove kvalifikacije nisu poklonjene s neba, Šarić bi idući tjedan bio u Philadelphiji. Treba biti čovjek od riječi – S Efesom imam još godinu ugovora i novi trener Perasović volio bi da ostanem. Nisam htio započinjati proces prelaska u NBA sve dok se ne završe ove kvalifikacije. No, klub koji ga je prije dvije godine draftirao drži ga za riječ. – Obećao sam Sixersima da ću doći za dvije godine, a ako si nekome nešto obećao, onda treba biti čovjek od riječi.