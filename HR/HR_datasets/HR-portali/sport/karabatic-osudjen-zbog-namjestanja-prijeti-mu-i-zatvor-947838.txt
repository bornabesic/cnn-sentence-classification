NE tako davno svjetski prvak Nikola Karabatić, njegov brat Luka i još nekoliko rukometaša koji igraju u Francuskoj pojavili su se na naslovnicama svjetskih medija kao glavne zvijezde velikog kladioničarskog skandala. Prije samo tri dana Karabatić je s Francuskom osvojio zlato na Svjetskom prvenstvu, a danas je, nakon dugog sudskog postupka, najbolji rukometaš svijeta osuđen na zatvorsku kaznu. Karabatić je kažnjen s 10 tisuća eura i dva mjeseca uvjetne kazne zatvora jer je proglašen krivim za namještanje utakmice i klađenje na isti susret. Sporna utakmica odigrana je još 2012. godine kada je Karabatić s bratom Lukom igrao u Montpellieru. Sa slavnim klubom su već osigurali naslov prvaka i u završnici sezone mogli su igrati opuštenije. U goste im je došao Cesson-Rennes koji je zgrabio senzacionalnu pobjedu 31:28, a koeficijent na takav rasplet bio je čak 45. Kasnije je otkriveno kako su se na poraz favorita kladili Karabatići i još 14 osoba te su zaradili oko 300 000 eura. Najteže su kažnjeni Nicolas Gillet, sa četiri mjeseca zatvora i 40 tisuća eura, i Srbin Mladen Bojinović, četiri mjeseca zatvora i 20 tisuća eura, jer su optuženi kao organizatori cijele afere.