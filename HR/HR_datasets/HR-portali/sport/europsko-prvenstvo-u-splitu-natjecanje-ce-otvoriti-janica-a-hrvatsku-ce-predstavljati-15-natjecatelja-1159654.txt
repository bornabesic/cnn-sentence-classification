Na Europskom prvenstvu u dizanju utega, koje će se održati u Splitu od 1. do 8. travnja ove godine, sudjelovat će 343 natjecatelja iz 42 zemlje i sve je spremno za početak tog natjecanja, rečeno je na konferenciji za novinare u u srijedu. Izbornik hrvatske reprezentacije Boško Čavka je izvijestio kako će za našu reprezentaciju na ovom natjecanju nastupiti 7 dizača i 8 dizačica. "Među osam hrvatskih dizačica pet je njih koje su starosne dobe između 15 i 18 godina a odlučili smo ih pozvati jer trebamo misliti na budućnost našeg dizanja utega te je ovo prilika da se mlade dizačice upoznaju s velikim natjecanjem i tako steknu iskustvo," rekao je Čavka. Hrvatska reprezentativka Katarina Budiša, koja će se natjecati u kategoriji do 90 kilograma, istaknula je kako joj je ovo prvo veliko natjecanje u seniorskoj konkurenciji. "Ovo Europsko prvenstvo u dizanju utega daje nam mogućnost da učimo što će nam pomoći u daljnjem razvoju," rekla je Budiša. Hrvatski reprezentativac Amar Musić, koji će se natjecati u kategoriji do 85 kilograma, rekao je kako očekuje svoj plasman u A finale na ovom europskom prvenstvu. "Dat ću sve od sebe da pred domaćom publikom ostvarim što je moguće bolji rezultat," poručio je Musić. Natjecanje Europskog prvenstva u dizanju utega održavat će se u Športskom centru Gripe a ulaz za sve posjetitelje, kako je rečeno, bit će besplatan. "Ovo će Europsko prvenstvo u dizanju utega službeno na ceremoniji u nedjelju, 2. travnja u 15:30 sati , otvoriti državna tajnica Središnjeg ureda za sporta Janica Kostelić," rekao je Joško Elezović i službe za informiranje Europskog prvenstva u dizanju utega u Split. 