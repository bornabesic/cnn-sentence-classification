Nakon što je prije četiri godine u Londonu osvojila broncu u skoku u dalj, hrvatska atletičarka Mikela Ristoski uspela se na najvišu stepenicu pobjedničkog na Paraolimpijskim igrama u Rio de Janeiru. Ristoski je osvojila zlato u konkurenciji osoba s intelektualnim teškoćama s novim osobnim rekordom od 5,79 metara, što je osam centimetara bolji rezultat od njezina dosadašnja rekorda. Mikaela je u četvrtoj seriji (5,67) pretekla svjetsku rekorderku i olimpijsku pobjednicu Poljakinju Karolinu Kucharczyk (5,55), a u zadnjoj seriji Puljanka je postavila i osobni rekord od 5,79 metara. Treća je bila Malezijka Siiti Ismail (5,20). – Presretna sam, nadala sam se medalji, no nisam razmišljala o zlatu – kazala je 26-godišnja Puležanka, članica AK za osobe s invaliditetom Medulin. Mikela je na posljednja tri velika natjecanja gledala u leđa sjajnoj Poljakinji koja je osvojila zlato na POI u Londonu, na Svjetskom prvenstvu u Dohi prošle godine te ove godine na EP-u u Grossetu.  – Prije početka natjecanja bila sam nervozna, no kada je krenulo natjecanje, super sam se osjećala. Iz skoka u skok bila sam sve bolja i bolja – dodala je. Ristoski je osvojila drugo zlato, te ukupno četvrtu medalju za Hrvatsku na POI u Rio de Janeiru, nakon zlata stolnotenisačice Sandre Paović, srebra Zorana Talića u skoku u dalj, te bronce Velimira Šandora u bacanju diska. Hrvatska sada ukupno ima 18 paraolimpijskih odličja u povijesti. – Sada se želim odmoriti, malo se prošetati po Riju. Možda ću medalju proslaviti kupanjem na Copacabani – poručila je na kraju. Ristoski je do zlata i njezinih sjajnih rezultata posljednjih godina vodio Danial Temim s kojim surađuje već osam godina. – Bio je to sjajan Mikelin nastup. Pobijedila je paraolimpijsku pobjednicu iz Londona, svjetsku i europsku prvakinju te svjetsku rekorderku. Mikela se borila hrabro i super je odradila ovo finale – kazao je Temin. Dodao je kako je taktika bila prvim skokovima osigurati medalju, a onda pokušati napasti zlato, što se pokazalo dobitnom formulom. – Mikela se dizala iz skoka u skok i to je bio naš dogovor. Prvo osigurati medalju, a onda napasti zlato. Bila je to uzbudljiva borba. Mikeli je na zlatu čestitala i njezina prva trenerica Jelena Vuković, brončana u bacanju diska na POI u Ateni 2004. – Kada smo započeli s treninzima, Mikela je odmah od svih njih iskočila kao netko tko ima talent i netko tko ima volje. Počeci su bili teški, bilo je dosta kriza, ali je brzo zavoljela atletiku i trening. Ona je oduvijek vrlo vrijedna i savjesna sportašica, znala sam da ako nastavi, pred njom je uspješna sportska karijera, što se pokazalo točnim. Hrvatski atletski izbornik Tomislav Krističević nije skrivao zadovoljstvo što je "kraljica sportova" donijela i treću medalju za Hrvatsku u Riju nakon srebra Zorana Talića u skoku u dalj te bronce Velimira Šandora u bacanju diska. – Mikela je fenomenalno skakala. Pogodila je sve skokove i osobnim rekordom stigla do zlata. Poljakinja je na posljednjim natjecanjima bila bolja, no Miki je danas bila sjajna – kazao je Krističević.