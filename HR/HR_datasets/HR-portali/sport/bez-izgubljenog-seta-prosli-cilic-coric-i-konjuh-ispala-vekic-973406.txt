Foto: Hina ANA KONJUH plasirala se u 2. kolo Grand Slam turnira Roland Garros nakon što je svladala 107. igračicu svijeta Crnogorku Danku Kovinić sa 7:5, 7:6 (4) poslije sat i 54 minute igre. Konjuh će u drugom kolu igrati protiv bolje iz susreta Francuskinje Alize Lim (259. na WTA listi) i Poljakinje Magde Linette (94. na WTA listi). Prošao je i Marin Čilić koji je bez izgubljenog seta s tri puta po 6:3 izbacio Latvijca Ernestsa Gulbisa, a Borna Ćorić je sa 7:6, 6:3, 6:2 bio bolji od Francuza Matthiasa Bourguea.   Čilić je do treće pobjede u četvrtom dvoboju protiv talentiranog Latvijca, koji je posljednjih godina izgubio renking zbog brojnih ozljeda, stigao za 101 minutu. Tijekom čitavog dvoboja naš najbolji igrač nije suparniku dopustio niti jednu "break-loptu", uz odličnu igru nakon ubačenog prvog servisa. Čilić je osvojio 36 od 39 poena igranih na njegov prvi početni udarac. S druge strane, Čilić je oduzimao servis Gulbisu upravo u najboljim trenucima, u prvom i trećem setu jedini "break" ostvarivao je u šestim igrama, dok je u drugom dva puta oduzeo servis Gulbisu. Prvi put u petom gemu za vodstvo 3:2, a onda i u devetom, čime je okončao tu dionicu igre u svoju korist. Ćorić je protiv 23-godišnjeg Bourguea, trenutačno 156. igrača svijeta, do pobjede stigao nakon dva sata i 27 minuta igre. Prvi je set bio neizvjestan, niti jedan igrač nije pokleknuo na svom početnom udarcu, iako je Ćorić osigurao tri, a Bourgue jednu "break-loptu", pa je o pobjedniku odlučivao "tie-break". U odlučujućoj igri Ćorić je bio u stalnoj prednosti i na kraju je dobio sa 7:5. U šestoj igri drugog seta Ćorić je napokon "slomio" servis Bourguea i poveo 4:2 te na kraju dobio tu dionicu sa 6:3. Treći je set praktički bio formalnost, Ćorić je još dva puta oduzeo servis Bourgueu i uvjerljivo okončao dvoboj. Ćorić će u 2. kolu igrati protiv Amerikanca Stevea Johnsona, a Čilić protiv pobjednika susreta između Rusa Konstantina Kravčuka i Argentinca Federica Delbonisa. Prije toga, Donna Vekić je u 1. kolu izgubila od 34. igračice svijeta Kineskinje Shuai Zhang s 5:7, 4:6 poslije sat i 56 minuta igre.