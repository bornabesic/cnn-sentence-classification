Košarkaši Cibone prvi su finalisti ovogodišnjeg doigravanja prvenstva Hrvatske, oni su u drugoj polufinalnoj utakmici u KC "Dražen Petrović" svladali Šibenik sa 72-66 (22-20, 18-12, 19-18, 13-16) i tako prošli dalje s omjerom 2-0 u pobjedama. Željko Šakić je sa 22 koša i 15 skokova bio najbolji u redovima Cibone, dok je Roko Badžim sa 16 poena bio najefikasniji kod Šibenika. - Ove sezone smo odigrali više od 80 utakmica, ali koliko god smo umorni, znam da imamo još snage učiniti nešto veliko. Neću unaprijed govoriti tko će nam biti suparnik, ali iskreno, ove sezone smo toliko putovali, vjerojatno smo nekoliko puta 'obišli zemlju' da bih volio da igramo s Cedevitom i da je finalna serija u Zagrebu. Zamolio bih naše navijače da nas ovako bodre i u finalnoj seriji - rekao je Šakić. Cibonin trener Damir Mulaomerović rekao je sljedeće: - Ponosan sam na svoje dečke. Znam da su umorni, no i u ovoj utakmici su ponovno pronašli snage kad je to bilo potrebno. S obzirom na sve dolaske i odlaske te druge probleme, novi finale velika je stvar za klub, za igrače i za mene Cibona je opipljiviju prednost stvorila u drugoj četvrtini i potom ju relativno lagano održavala tijekom nastavka. Gosti iz Šibenika zaprijetili su sredinom trećeg dijela smanjivši na 47-46, ali Cibona je nakon minute odmora reagirala serijom 6-0 i ponovno se odmaknula na sigurniju prednost. Početkom treće četvrtine, navijači Cibone i Šibenika zajednički su skandirali Draženu Petroviću. Oko 1500 ljudi bili je prisutno na tribinama. Cibona će u finalu igrati protiv boljeg iz dvoboja Cedevita - Split u kojemu je trenutačno 1-0 za Cedevitu, a druga utakmica ovih suparnika na programu je u četvrtak u Zagrebu (20 sati). U Ciboni vjeruju da će to biti Cedevita. - Vjerujem da će to biti Cedevita, ali moram reći da vjerujem kako mi imamo još štošta za reći. Bit će to finale itekako zanimljivo - rekao je Damir Mulaomerović. Na utakmici su bili i neki nogometaši Dinama poput Soudanija Sammira, Sigalija, Ćorića...  - Zahvaljujem se i Dinamovim igračima što su došli - rekao je Mula za kraj. Gostujući trener sipao je komplimente na račun domaćina. - Pobijedila je kvalitetnija ekipa s više iskustva, a to je iskustvo je na kraju bilo ključno. Finale? S ovakvo desetkovanom Cedevitom mislim da su šanse 50-50, možda bih čak i malu prednost dao Ciboni jer imaju iskustvo i kvalitetu - rekao je Vladimir Anzulović. 