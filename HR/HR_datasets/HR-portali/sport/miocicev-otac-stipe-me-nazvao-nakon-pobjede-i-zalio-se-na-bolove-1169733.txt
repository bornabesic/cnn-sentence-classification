Terminator dalmatinsko-kordunskih gena i dalje ruši sve pred sobom. Naletu Stipe Miočića oduprijeti se nije mogao ni Junior Dos Santos, bivši svjetski prvak, koji je u Dallasu, pred 18 tisuća ljudi, pokleknuo nakon samo dvije minute i 22 sekunde borbe. A tada je sudac u kavezu Herb Dean morao spašavati zdravlje brazilskom borcu koji se, nakon dva Miočićeva silovita desna direkta, sklupčao uz žicu. S obzirom na to da nije pokazivao namjeru ni volju da se brani, sudac je borbu prekinuo i proglasio Stipinu pobjedu tehničkim nokautom. Mama čekala da Stipe nazove U borbi protiv Dos Santosa američki Hrvat požurio se dovršiti posao zbog prijeteće ozljede pokosnice. Naime, počeo je šepati nakon što ga je Brazilac nekoliko puta dobro opalio nogom, pa je odlučio borbu okončati što prije. I to baš kada se Dos Santos ponadao da mu sve ide po planu: – Kada sam uputio treći udarac nogom po potkoljenici, bio sam jako zadovoljan i pomislio sam u sebi: “još minutu-dvije i imam ga”, no nakon toga su se svjetla ugasila. Ne sjećam se kojim me je udarcem oborio, a sjećam se samo da sam pokušavao ustati, no sudac je prekinuo borbu. Moram pogledati snimku da vidim što se zapravo dogodilo. A dogodilo se to da ga je Stipe razorio desnim direktima jer od prve sekunde borbe nametnuo se kao gospodar kaveza. – Dogovor je bio da napadam od početka, a taktičke kombinacije koje su mi donijele pobjedu pripremali smo 10 tjedana. Hrvatski UFC borac Igor Pokrajac i prije borbe govorio je da je Miočić psihološki čvršći borac. – Vidjelo se to i po tome kako su obojica ušla u kavez. Santos nesiguran, u tijelu nikad tako vodenast, dok je Stipe prštao od samouvjerenosti. Zapravo, on je prema kavezu išao kao da ide na kavu s Dos Santosom, a ne na teški gladijatorski boj. Za vrijeme borbe Dos Santos je stalno bježao, ali ne u strahu od protivnikove ruke, nego u strahu od spremnijeg borca. S počekom borbe Stipe je jurnuo na njega. Riskirao je i to mu se isplatilo jer mogao je naletjeti i na kakvu kontru. Srećom, njih nije bilo jer mu se Stipe toliko nametnuo da se Junior nije usudio ni kontrirati. S obzirom na to da se samo boksalo, borbu je analizirao i hrvatski boksački izbornik Leonard Pijetraj: – Dos Santos je izgubio borbu i prije no što je počela jer je u meč ušao s prevelikim respektom. Miočić je jako dobro osvajao prostor, dobro je gradio borbu i, što je najvažnije, udarao je najprije lijevom pa onda desnom. Jer samo desnom teže bi pogodio. Borba se pratila i u Linzu, u baru “Adria”, gdje je za Stipu, zajedno s njegovim ocem, navijalo 20-ak Hrvata. Jer, tata Bojan već godinama živi i radi u Austriji. – Moja supruga Jelica stalno je govorila da će sve biti gotovo već u prvoj rundi, a ja sam mislio da će prva runda biti ispitivanje snaga i da će moj sin slaviti u trećoj ili četvrtoj rundi. Osim nove pobjede, oca najviše veseli sljedeće: – Okončao je posao na brzinu bez ikakve veće štete. Doduše, kada me nazvao, požalio mi se na bolove u lijevoj potkoljenici, no nije morao u bolnicu te mi je rekao da će sve biti u redu. S obzirom na to da je za obranu naslova protiv Overeema dobio 600 tisuća USD, a izazivač 200 tisuća više, Stipe se pobunio pa se može očekivati da je ovaj puta dobio milijun. – Nismo o tome razgovarali, no drago mi je da je njegov nastup proglašen najboljim nastupom večeri za što je dobio i bonus od 50 tisuća USD – kazao je tata Bojan. A jedan dio toga potrošit će na renovaciju mamine kuhinje čime će se baviti idućih dana. A mami se obratio iz kaveza, neposredno nakon što je obranio svoj pojas prvaka: – Volim te, mama. Sretan ti Majčin dan. Ti si najbolja mama. Na odlasku iz kaveza uzeo je mikrofon i ponovio: – Sretan Majčin dan svim majkama. Majke, sretan vam vaš dan. A njegova majka Kathy u tom času to nije mogla čuti jer se izolirala u obiteljskoj vikendici na obali jezera. O tome nam je pričao Stipin otac Bojan, koji sa Stipinom majkom ne živi zajedno već godinama: – Mama Kathy obično čeka da je Stipe nazove i kaže da je dobro. Tek se onda smiri. Mi očevi to bolje podnosimo, no nije baš ni meni lako vidjeti da netko pokušava prebiti mog sina. Odvest ću suprugu na odmor A majka bi u idućim godinama mogla postati i njegova supruga Ryan Marie jer je Stipe, na pitanje je li moguć i treći meč s Dos Santosom, ovako odgovorio: – Idemo sada obojica kući. On ima bebu, a ja radim na tome i moram se više potruditi. Ryan, ljubavi, nemoj me zbog ovoga ubiti. Neće ga supruga “ubiti” jer joj je obećao lijep zajednički odmor. – Moram se dobro odmoriti, a i odvest ću suprugu na neki lijepi odmor jer ona to, više od ikoga, itekako zaslužuje. A radujem se i gledanju utakmica, iz prvog reda, mojih Cleveland Cavaliersa u završnici NBA doigravanja. Pozabavit će se Stipe, dakako, i svojim povremenim poslom pa će već u četvrtak odraditi jednu šihtu u vatrogasnoj postrojbi čiji je član godinama. – To je nešto što želim raditi i dok sam svjetski prvak, ali i nakon karijere pa ne namjeravam prestati. 