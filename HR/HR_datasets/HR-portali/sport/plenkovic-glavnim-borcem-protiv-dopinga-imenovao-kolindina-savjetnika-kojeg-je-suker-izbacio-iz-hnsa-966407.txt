Foto: Igor Soban/Pixxel TOMISLAV MADŽAR, liječnik i savjetnik za sport Kolinde Grabar Kitarović, kojeg je Davor Šuker izbacio iz HNS-a nakon što je ovaj 12 godina u Savezu radio kao doktor svih reprezentacija, a posljednje dvije i seniorske, novi je prvi čovjek u Hrvatskoj za borbu protiv dopinga. Premijer Plenković danas nije samo razrješavao Mostove ministre. Na istoj sjednici Vlade imenovao je novog predsjednika upravnog vijeća Hrvatskog zavoda za toksikologiju i antidoping.To je puni i službeni naziv funkcije koja se neformalno svodi na ono što smo saželi u prvom pasusu. Tomislav Madžar specijalizirao je medicinu rada i sportsku medicinu, ali je proteklih godina poznat kao aktivan u političkom, estradnom i sportskom životu Hrvatske. Paralelno s liječničkom karijerom, uspješno je organizirao velike koncerte Miše Kovača i Halida Bešlića, vodio poznati zagrebački noćni klub, ali borba na toliko frontova bila je previše čak i za svestranog Madžara, pa se ostavio estrade i posvetio ostalim velikim ljubavima: medicini, sportu i politici, gdje je vodio kampanje HDZ-a i njihove predsjedničke kandidatkinje KGK. Njegov dugogodišnji angažman u HNS-u naprasno je nedavno prekinuo predsjednik Davor Šuker. U nogometnim krugovima poznato je da se Madžar svim silama trudi izgladiti sve ono što je HNS napravio loše u odnosu prema Hajduku, Splitu i Dalmaciji, gdje je više puta odlazio na sastanke pomirenja s predstavnicima Hajduka i njegovih navijača. Dakako, ovo je radio kao savjetnik predsjednice države, a ne kao liječnik HNS-ovih selekcija. Šuker se na to naljutio, usput optužio Madžara da prema njemu huška reprezentativce, s kojima je doktor u dobrim odnosima i koji i nakon njegova odlaska iz HNS-a dolaze u kliniku koju je otvorio. Paranoični vožd iz Hiltona i u prigovoru Ivana Perišića upućenom njemu nakon utakmice s Estonijom, vidio je Madžarove prste jer su najbolji igrač reprezentacije i doktor prijatelji. Ne treba smetnuti s uma da je Madžar savjetnik Kolinde u isto vrijeme kada ne samo pokreće "mirovne pregovore" s opravdano buntovnim "nogometnim jugom", nego i kada je predsjednica države napravila potpuni zaokret prema HNS-u, a njegova predsjednika počela javno prozivati za brojne nepravilnosti i nepravde u hrvatskom nogometu. Saznajemo da je Madžar savjetovao predsjednici da vrhuški HNS-a pokaže nezadovoljstvo i odlaskom na utakmicu Rijeke i Osijeka, gdje je zdušno navijala za klub iz njenog kraja i usput na društvenim mrežama slala znakovite poruke. Madžar, siva eminencija hrvatske politike i nogometa, uvijek tu, ali nikada u prvom redu, sada osim s nogometnom diplomacijom u službi Kolinde, nastavlja i kao Plenkovićev čovjek za borbu protiv dopinga, velike pošasti za sport.