“Da je Lovren bio tamo gdje i trebao biti, a ne u Sutjesci, možda bismo se i danas radovali i čekali četvrtinu finala. Ovako na sramotu onih koji su ga se odrekli”, “Žao mi što još jedan vaš nije bio, a trebao je biti u prvoj momčadi, inače se zove Dejan Lovren”. To su samo neki od komentara članova na Facebook profilu navijačke skupine “Uvijek vjerni Kraljeva Sutjeska” koji su objavili i fotografije kako je Dejan prije par dana stigao u Kraljevu Sutjesku.  Administrator ovog FB profila na upit o Dejanovu boravku u Kraljevoj Sutjesci samo je kratko odgovorio.  “Dejan uživa sa sinom i ostatkom obitelji u rodnom mjestu, Kraljevoj Sutjesci. O ostalim informacijama vezanima za Euro i izbornika ne možemo pričati. Pozdrav, Uvijek vjerni Kraljeva Sutjeska”. Žale jer nije bio u repki Ovaj hrvatski nogometaš, koji igra u životnoj formi i brani boje Redsa, zbog prijepora s izbornikom Antom Čačićem nije se našao među putnicima u Francusku gdje je reprezentacija završila put u susretu s Portugalom u osmini završnice.  “Došao je u Kraljevu Sutjesku posjetiti baku, ujake i rođake. Često Dejan ovamo svrati, ne zaboravlja rodni kraj svoje obitelji - rekao je Zoran Brkić, koji je inače zaposlenik u Zastupničkom domu Parlamentarne skupštine BiH.  Susret su iskoristili za razgovor o obitelji.  O reprezentaciji, kaže Brkić, nije želio govoriti, očito emotivno preživljavajući, kao i većina Hrvata, sve što se zbivalo na Euru, ali ni o njegovim prijeporima s izbornikom.  Ponosni na svog sumještanina, mnogi su se željeli s njim fotografirati, a i on sam rado podsjeti na svoje podrijetlo. A još više su željeli da bude s kockastim kolegama. Od izbjeglice do Liverpoola Dejan Lovren je kao šestogodišnjak s obitelji izbjegao iz Kraljeve Sutjeske, malog mjesta u središnjoj Bosni poznatog po znamenitom franjevačkom samostanu, ali i utvrdi Bobovcu koja je bila sjedište bosanskih kraljeva dinastije Kotromanića - Tomaša, Tvrtka i posljednje bosanske kraljice Katarine.  