U tradicionalnoj anketi Večernjeg lista za najboljeg hrvatskog vaterpolista u 2016. izabran je vratar Juga i hrvatske reprezentacije Marko Bijač. Najboljeg hrvatskog vaterpoliste ove godine izabrao je žiri satavljan od bivših igrača iz različitih generacija u sastavu Dragan Rebić (Split), Damir Glavan (Rijeka), Zoran Curiš (Zagreb), Nikica Gulin (Šibenik/Zagreb), Joško Kreković (Split), Milorad Damjanić (Zagreb) i Boško Lozica (Dubrovnik/Zagreb). Oni su Bijaču dali 48, od mogućih 49 bodova, drugi je Sandro Sukno iz Pro Recca sa 38, a treći Luka Lončar iz Jug CO sa 22 boda. Naj momčad godine tvore Bijač, Bušlje, Sukno, Šetka, Garcia, Joković i Lončar. Tradicionalnu nagradu statuu "Vaterpolist", rad akademskog kipara Stipe Sikirice, Marku Bijaču uručio je u subotu na prigodnoj svečanosti u sklopu Noći hrvatskog vaterpola, koja se održala u  Slavonskome Brodu novinar Večernjeg lista Anton Filić.