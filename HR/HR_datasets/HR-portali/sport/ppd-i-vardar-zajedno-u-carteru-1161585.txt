Bjeloruski grad Brest šesti je domaćin završnog turnira SEHA Gazprom lige. Prije njega gradovi domaćini bili su Zagreb, Skoplje, Novi Sad, Veszprem i Varaždin. Prvi pobjednik bio je Vardar, pa Zagreb, pa Vardar, a mađarski Veszprem u Bjelorusiji će braniti dvostruki naslov. Veszprem putovao sam Zanimljivo je da su rukometaši PPD Zagreba i Vardara, prvi današnji polufinalisti, zajedno putovali čarterom iz Zagreba. U istom avionu trebala je biti i momčad Veszprema, no oni su imali svoje planove. Oni su doputovali tek jučer kasnije navečer, i to svojim čarterom iz Budimpešte. I dok su ostale tri momčadi, sudionici Final-Foura, trenirale u dvorani Viktorija, Veszprem je imao trening u svojoj Areni. – S obzirom na to da nas sljedeći tjedan čeka završnica mađarskog kupa, u klubu očigledno nisu željeli gubiti vrijeme na put do Zagreba i natrag – iskreno je kazao Mirko Alilović, vratar Veszprema. – Bilo je lijepo vidjeti igrače PPD Zagreba i Vardara kako se druže u avionu koji na prvu nije izgledao baš sjajno. Bio je zelene boje pa me je podsjetio na vojni avion Tupoljev kojim su rukometni klubovi iz Zagreba (Medveščak, Zagreb, Lokomotiva, Trešnjevka) krajem osamdesetih putovali na utakmice u Beograd. I godina proizvodnje nije baš novija – 1983. No nakon 90 minuta sletio je “zelembać” u Brest. – Svi se dobro poznajemo pa ne vidim zašto bi bilo čudno što smo zajedno putovali. Neki su igrači izvan parketa jako dobri prijatelji. Ali, kad počne utakmica, onda se obično ne “poznajemo” – kaže Stojanče Stoilov, kružni napadač i kapetan Vardara. U Vardaru igraju i trojica naših igrača – Igor Karačić, Ivan Čupić i Luka Cindrić. Svi su se srdačno pozdravili sa Slavkom Golužom, novim trenerom PPD Zagreba. Uostalom, svu trojicu Goluža je trenirao kao izbornik reprezentacije. Luka Cindrić ne bi se trebao brinuti za svoje mjesto kod Line Červara. Ne samo zbog toga što dobro igra već i zato što ga je Lino otkrio u Karlovcu i doveo u Metalurg pa ga dobro poznaje. Karačić bi se također mogao naći u krugu reprezentativaca, posebice ako Duvnjak ne bude mogao. A Ivan Čupić? – Ne znam što da kažem. Rekao sam nakon Igara u Riju da više neću igrati za reprezentaciju – rekao je kratko. Čupić ošišao dugu kosu Dobro, a što ako vas Lino pozove? – Ne znam. Morat ću dobro razmisliti – rekao je Čupić koji više ne nosi dugačku frizuru: – Kako sam stariji, tako sam se uozbiljio. Sada se redovno šišam i nosim kratko. Prva polufinalna utakmica igra se u 17.30 po hrvatskom vremenu (PPD Zagreb – Vardar), a druga u 20 sati (Meškov – Veszprem). – Vrijeme je da netko skine Veszprem. Vjerujem da mi to možemo. Znam da se žele oprostiti od ove lige s trećim naslovom, ali napravit ćemo sve da im pokvarimo to veselje – rekao je Raul Gonzalez, trener Vardara. 