Rijeka i Dinamo danas su igrali finale Hrvatskog nogometnog kupa (3-1) na Gradskom stadionu u Varaždinu. I prije same utakmice policija je imala posla zbog obračuna u Zagrebačkoj ulici. Policija je na kraju huligane morala razdvajati pendrecima. - Navijači, ne znam točno koje skupine, krenuli su u hordi prema drugoj protivničkoj skupini jer se nekoliko njih potuklo. Na to je stigla interventna policija i počeli su se rastrčavati. U jednom momentu nekoliko policajaca pendrekom je udarilo navijače i krenula su vrijeđanja, no nije išlo dalje, tu su se zaustavili - rekla je čitateljica za varaždinski.hr. - Došlo je do manjih izgreda, no policija sve ima pod nadzorom. Nekoliko ih je i privedenih i bit će zadržani u stanici - potvrdili su iz PU varaždinske. Neredi su se nastavili na utakmici. Veći dio susreta je bio miran, ali onda je BBB u 70. minuti bacio baklje na travnjak i sudac Vučemilović-Šimunović poslao je igrače na pauzu dok se situacija ne smiri. Utakmica je nastavljena nekoliko trenutaka kasnije.