Četiri gola u prvom poluvremenu, četiri u drugom, ukupno osam. Tako je izgledao jedan radni dan u životu Ivana Čupića u petak navečer. S druge strane bio je PPD Zagreb. Ili, točnije, s druge, "krive" strane bio je on. U dresu Vardara, u velikoj formi. Bilo je faza kad je možda i imao koji kilogram viška, ali danas to definitivno nije slučaj. Čupko leti terenom, zabija sve živo i djeluje kao da živi neke od najljepših dana karijere. - Pa dobro, nisam samo ja u dobroj formi, cijela momčad je u jako dobrom stanju - počeo je Čupić. Izbjegavao je govoriti o sebi, posvećen je samo momčadi, uspjehu koji svi zajedno moraju postići. Odnosno, žele postići. - Prvi dio sezone bio je odličan, završili smo prvi i u SEHA ligi i u Ligi prvaka, ali tek nam sad slijede tri tjedna za povijesti. Svi moramo letjeti terenom, biti u najboljem mogućem izdanju, zdravi... U nedjelju je finale, a nakon toga slijede dvije ključne utakmice s Flensburgom za Final Four Lige prvaka, zato moramo svi skupa biti pravi u razdoblju koje je pred nama. Ako ne budemo, džabe smo trenirali i radili cijele sezone - kaže Čupić. Iako je protiv Zagreba bio sam na desnom krilu, budući da Rus Šiškarev nije u momčadi, sve je na toj poziciji funkcioniralo sjajno. Ili, gledajući iz Zagrebove perspektive, frustrirajuće. Nisu ga nikako mogli uloviti. - Otvorili smo dobro utakmicu, znali smo da ne smijemo kalkulirati, da je ovo za nas finale i da je izuzetno važno da dobro otvorimo utakmicu. Tako je na kraju i bilo, dobro smo krenuli, trčali im u leđa, napravili sve što je potrebno da možemo drugo poluvrijeme odigrati u egalu. Dovoljno smo iskusni da takvu utakmicu mirno privedemo kraju, a to smo i učinili - opet je Čupić okrenuo priču na momčad, na konačni cilj. Zagreb, nažalost, nije pružio pravi otpor. - Možda to na kraju ispada lagano, ali vjerujte mi, igrao sam 55 minuta i nisam ni na trenutak dobio dojam da je lako igrati. Cijelo vrijeme smo bili nervozni i mi, i oni, i suci... Iako to semafor baš i ne govori, ovo je za mene bila jedna jako teška utakmica - kazao je Čupić i nasatvio: - Zagreb je u ovom trenutku dao sve što može, ali ovaj put smo bili bolji, s puno više raspoloženih igrača, puno agresivniji u obrani, uhvatili smo ih 'na prepad' našim trčanjem. Uostalom, kvalitetnija smo momčad, to smo i pokazali. Imao je i Zagreb svog aduta na desnom krilu, i Zlatko Horvat odigrao je sjajnu utakmicu. Poznata je priča o Malom i Manjem, to su baš njih dvojica, Čupko i Zlaja. Tijekom olimpijskog turnira u Londonu imali su i "kafić" u svojoj sobi, smislili su i ime Kod Malog i Manjeg, ali brzo su ih razdvojili. Zabava je bila za nijansu predobra. A u posljednje vrijeme još su više razdvojeni. Čupića nije bilo na SP-u u Francuskoj, službena verzija kažu da je uzeo predah. A posljednje vijesti kažu da se povratkom Line Červara vraća i Čupić. Trebat će se dogovoriti tko će tu biti "broj 1" od dvojca koji je utrpao po osam komada u petak navečer. - Zlaja je u reprezentaciji, ja nisam, tako da... - nasmijao se Čupić. Nije se dao navući na ovu priču čak ni kad smo "vizionarski" dodali da je ionako sigurno da se vraća u reprezentaciju... - Vidjet ćemo, ništa se još ne zna... - opet se nasmijao Čupko, pozdravio i otišao svojim putem. Dojam je bio da se itekako želi vratiti među staro društvo, a gledajući ga u ovakvom izdanju, bila bi ludost ne odjenuti ga ponovno u hrvatski dres. Mali i Manji, nova epizoda na prvenstvu u Hrvatskoj? Zvuči jako dobro... 