Hrvatski nogometni savez poslao je priopćenje u kojem je osudio ružna skandiranja "Ubij Srbina" navijača na utakmici Kosova i Hrvatske u Skadru u kvalifikacijama za EP. "Zahvaljujemo svim navijačima koji su u Skadru dali potporu hrvatskoj reprezentaciji na putu do uvjerljive pobjede protiv Kosova. Nažalost, navijanje je obilježeno i nepriličnim povicima koji nisu u skladu s europskim duhom tolerancije i poštivanja kojem svi moramo težiti. Hrvatski nogometni savez se ograđuje te oštro osuđuje takvo ponašanje manjeg broja pojedinaca, kojim se čini direktna šteta hrvatskoj reprezentaciji te otežava ionako osjetljiv status koji hrvatski nogomet ima pri Fifi i Uefi zbog ponašanja navijača, što treba zabrinuti svakoga kome su želja uspjeh i dobrobit hrvatske nogometne reprezentacije", napominju u HNS-u. Hrvatska će sutra (18h) gostovati u Finskoj. "Pozivamo sve hrvatske navijače, uključujući one koji na utakmicu dolaze iz skandinavskih zemalja, da na fer i korektan način bodre Hrvatsku do pobjede i predstave našu zemlju u najljepšem svjetlu. Recimo zajedno NE diskriminaciji, ksenofobiji, rasizmu i nasilju na stadionima. Navijajmo za Hrvatsku i za naše reprezentativce u duhu fair-playa, respekta i tolerancije prema protivniku, službenim osobama i svim gledateljima", dodaje u priopćenju. U HNS-u su na kraju apelirali: "Svojim navijanjem ZA Hrvatsku onemogućite potencijalnim huliganima i provokatorima povike koji rezultiraju drakonskim kaznama za hrvatsku reprezentaciju, ali i sve njene navijače koji uživo žele gledati svoju omiljenu momčad. Savez će nastaviti s aktivnostima usmjerenima borbi protiv netolerancije na stadionima. Zahvaljujemo svim pravim navijačima na vjernoj potpori Hrvatskoj i čestitamo Vam hrvatski Dan neovisnosti. Pokažimo u Tampereu da je Hrvatska tu neovisnost iskoristila kako bi izrasla u modernu i tolerantnu europsku zemlju." 