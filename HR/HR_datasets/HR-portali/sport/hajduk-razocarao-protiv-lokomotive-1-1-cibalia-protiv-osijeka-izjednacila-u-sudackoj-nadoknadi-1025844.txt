Hajduk je na Poljudu remizirao 1-1 protiv Lokomotive, dok je podjelom bodova s istim rezultatom završio i slavonski derbi Cibalije i Osijeka u Vinkovcima. Oba susreta 34. kola Prve HNL igrana u srijedu okončana su rezultatom 1-1, Hajduk je na Poljudu remizirao protiv Lokomotive, dok je podjelom bodova završio i slavonski derbi Cibalije i Osijeka u Vinkovcima. Gosti su poveli golom Kneževića u 86. minuti, no bod domaćima spasio je Vitaić iz kaznenog udarca u drugoj minuti sudačke nadoknade. U Splitu je Lokomotivu u vodstvo doveo Doležal (37), dok je na konačnih 1-1 poravnao Hamza (87). Hajduk je čitavo drugo poluvrijeme imao igrača više jer je u prvoj minuti nastavka drugi žuti karton dobio Bočkaj, ali nije uspio preokrenuti zaostatak s poluvremena. Hajduk i Osijek su tako ostali bodovno poravnati, dva kola prije kraja prvenstva imaju po 63 boda te zauzimaju treće i četvrto mjesto, ali u prednosti je splitski klub zbog boljeg omjera u međusobnim susretima. Lokomotiva je peta sa 40 bodova, dva više uz utakmicu više od šestog Slavena Belupa, a Cibalia pretposljednja, deveta sa 20 bodova, dva više uz utakmicu više od posljednjeg Splita koji u srijedu gostuje kod Intera u Zaprešiću. Na vrhu je Rijeka sa 82 boda, pet manje ima drugi Dinamo. U srijedu će Dinamo od 18 sati dočekati Istru 1961, dok će Rijeka od 20 sati gostovati kod Slavena Belupa u Koprivnici.