«»Foto: Index / Luka Šangulin  ZLATNA olimpijska braća, Martin i Valent Sinković, održali su izvanrednu press konferenciju u veslačkom hangaru kluba Mladost na Jarunu. Privukli su novinare i navijače misterioznom najavom o velikim promjenama u karijeri, no straha nema - osvajači zlata u Rio de Janeiru ostaju zajedno i idu u nove izazove. Odbacit će po jedno veslo i iz dvojca na pariće "uskočiti" u dvojac bez kormilara.  "Ovo je veliki izazov, pokušavamo izazvati sami sebe i napraviti nešto neviđeno u svijetu veslanja. Tri godine smo bez poraza u staroj disciplini. Ne želimo biti lovina, već lovci. Nema nikakvog zasićenja, jednostavno ne želimo stagnirati. Želimo se natjecati", objasnio je Martin.  U dvojcu na pariće, tvrdi, mogu napredovati možda još jedan posto. Taj mali napredak iziskuje veliku nervozu na treningu. U novoj disciplini kreću od nule, nakon što su u protekle četiri godine kao dvojac na pariće postavili svjetski rekord, osvojili sve svjetske kupove i europska prvenstva te svoj trud ovjenčali zlatom na Olimpijskim igrama u Riju. Ideja o promjeni discipline bila je njhova, a trener Nikola Bralić s oduševljenjem je prihvatio.  "Odluku nismo donijeli preko noći. Sigurno je kako ovime dovodimo u pitanje sav svoj dosadašnji i budući uspjeh no zaključili smo kako je vrijeme za promjene. Još smo premladi da bismo odlazili u mirovinu, nismo niti pomišljali razilaziti se i eventualno karijeru nastavljati samostalno, već nastaviti u onom smjeru u kojem smo najbolji – zajedno, ali u novoj disciplin", pojasnio je Martin. "Svjesni smo da krećemo od svojevrsnog početka, da ćemo morati naporno trenirati, da su pred nama brojni izazovi i da će biti potreban ogroman trud. Spremni smo na to, mi smo sportaši Sigurno je kako ćemo dati sve od sebe..." Nećemo biti lovine, već lovci!  "Sretni smo i uzbuđeni zbog ove odluke, vidimo je kao novi izazov. Riječ je o disciplini u kojoj je vrlo jaka svjetska konkurencija. Mi praktički krećemo iz početka - znamo osnove ali je puno posla i napornog rada, treninga pred nama. Ponosni smo na sve svoje dosadašnje uspjehe i čvrsto stojimo iza njih no odlučili smo se na promjenu kako bi sebi stvorili novu motivaciju, nove sportske izazove ali i sa željom da svoje navijače i cijelu Hrvatsku ponovno učinimo ponosom. U ovom trenutku mijenjamo disciplinu s iskrenim ciljem, s dobrim namjerama i sa srcem", izjavio je Valent Sinković. "Veliki izazov je pred nama, perspektiva je po onome što sam vidio po prvim treninzima odlična i očekujem dobar napredak. Imam iskustva u ovoj disciplini i vjerujem u dečke. Bit će izuzetno naporno, od tehnike veslanja morat ćemo i raditi i na dodatnoj izdržljivosti. No odluku smo donijeli i za sada se ne planiramo olako predati", tvrdi Nikola Bralić. Braća Sinković i dalje će veslat u čamcu marke Filippi s kojim su do sada osvojili sve svoje medalje i priznanja te Olimpijsko zlato. S treninzima u novoj disciplini i novom čamcu započeli su već jutro na zagrebačkom jezeru Jarun. Disciplina "Dvojac bez kormilara" podrazumijeva dvojicu veslača u čamcu s po jednim veslom. Riječ je o natjecateljskoj i Olimpijskoj disciplini. Prvo službeno natjecanje u 'dvojcu bez kormilara' Braća Sinković trebala bi veslati u svibnju 2017. u Beogradu. Međutim, zagrebačkoj publici trebali bi se predstavit u 'dvojcu bez kormilara' već u travnju 2017. na Croatia Open prvenstvu. Shodno promjeni discipline, Braća Sinković redizajnirali su i svoj prepoznatljiv logotip u kojem se sada ogledaju znacajne karakteristike nove discipline – dvojica veslaca u jednom čamcu, svaki s po jednim veslom.