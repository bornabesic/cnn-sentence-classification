Foto: AFP USPRKOS činjenici da je prije nepuna dva tjedna osigurao svoj sedmi uzastopni naslov svjetskog prvaka u reliju, 36-godišnji Francuz Sebastien Loeb ističe da mu motivacije za nastavak karijere ne manjka. "Kratko sam proslavio naslov, a potom sam se odmarao s obitelji, posjetio prijatelje u Portugalu i proveo jedan vikend u Parizu", otkrio je Loeb kako je proveo vrijeme od osvajanja naslova. Posebno je Loeba razveselila čestitka francuskog predsjednika Nicolasa Sarkozyja. "Iskreno cijenim što su ljudi poput njega pratili moju karijeru i što su mi čestitali", dodao je vozač koji je na na Francuskom reliju, 11. postaji ovogodišnjeg Svjetskog prvenstva, ostvario jubilarnu, 60. pobjedu karijere. Do kraja Svjetskog prvenstva ostala su još dva relija, u Španjolskoj od 22. do 24. listopada, odnosno u Walesu od 11. do 14. studenog, a u njima će Loeb voziti svoj Citroën C4 posljednja dva puta, jer će sljedeće sezone sjesti u novi model DS3 WRC. "Bit će to uzbudljiv izazov, posebice jer sam se tako dobro snalazio s modelom C4. Jedva čekam, makimalno ću motiviran ući u sljedeću sezonu."