Baka Slišković je izjavio da mu je Zrinjski, klub kojeg danas trenira i s kojim je osvojio naslov prvaka BiH, draži od Veleža, kluba koji ga je stvorio i lansirao u profesionalni nogomet. Navijači Veleža iz Mostara okrenuli su se protiv svoje ikone i legende kluba zbog jednog krivog poteza koji je bivši nogometaš napravio. Baka je za Velež igrao pet godina prije nego što je otišao u Hajduk. Poslije inozemne karijere vratio se u Hrvatski Dragovoljac nakon čega je prešao u Zrinjski gdje je završio nogometnu karijeru. - Igrao sam u mnogim klubovima, ali je Velež uvijek na posebnom mjestu. U njemu sam proveo najljepše trenutke svoje mladosti, nešto što mi je uvijek predstavljalo poseban dio života i tako će uvijek biti - rekao je na jednom druženju navijača, sponzora i prijatelja Veleža Baka Slišković. Navijači Veleža nikako mu ne mogu oprostiti činjenicu da je njihov klub stavio na mjesto iza onog drugog mostarskog kluba - Zrinjskog. Udruga građana Mostarski Rođeni sastavila mu je pismo. - Gospodine Slišković, počinjemo naše obraćanje vama s ovakvim naslovom jer nema smisla nazivati vas nadimkom koji ste zaradili na našim mostarskim ulicama jer ste se, sudeći prema posljednjem intervjuu, odrekli onog Mostara koji vam ga je dao. Odrekli ste ga se onog trenutka kad ste ušli u raspravu je li Velež bošnjački klub. Vama se nije smjelo dogoditi da u istu rečenicu stavite ta dva pojma. To je samo po sebi sramotno. Izjava da volite Velež, ali eto Zrinjski volite više, jednako je humoristična kao vaš pokušaj konverzacije na engleskom jeziku. Simpatije prema klubu koji predstavlja običnog čovjeka, radnika, humanizam, žrtvu i ponos, a u isto vrijeme nešto veće simpatije prema klubu koji, uzimajući u obzir naziv HŠK, ekskluzivno predstavlja samo jednu etničku skupinu i pri tome se ne stidi svojih nastupa u prvenstvu NDH, a čiji navijači redovno veličaju fašizam i ruše spomenike grada. To nema nikakvog smisla. Ukaljali ste svoje ime i prezime i pljunuli na sve ono što su vas roditelji učili. Čestitamo vam na naslovu državnog prvaka, vjerujemo da u vašem novom klubu ima dovoljno prostora u vitrinama i za ovaj pehar, nakon što su svi Veležovi bačeni u smeće. Sljedeći put kad izađete na stadion Pod Bijelim brijegom, zamislite sliku logora na istom tom mjestu u kojem su bili zarobljeni i članovi obitelji onih koji su s vama igrali, a od strane onih koji navijaju za vaš novi klub. Ne spominjite više naš klub. Povijest se ne može izbrisati, ali u ovakvim situacijama bilo bi lijepo izbrisati da ste ikada nosili sveti crveni dres - stoji u priopćenju. Baka Slišković je Veležu omogućio prvi trofej 1981. Tada je u momčadi uz Baku igrao i Vahid Halilhodžić, a u finalu Kupa je pao Željezničar 3-2. Nema osobe koja nije voljela najveću legendu kluba, a danas je maknut s BiH Wikipedije! Toliko se zamjerio navijačima. A vidjeti poznate igrače Veleža bez svojeg najpoznatijeg je... kao da netko iz Dinamove povijesti izbriše Marka Mlinarića ili Cicu Kranjčara.