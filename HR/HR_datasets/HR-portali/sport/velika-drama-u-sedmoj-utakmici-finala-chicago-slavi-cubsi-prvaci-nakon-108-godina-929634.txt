CHICAGO CUBSI osvojili svoj prvi naslov prvaka američke profesionalne baseball lige (MLB) nakon 108 godina čekanja svladavši u finalu doigravanja Cleveland Indianse sa 4-3 u pobjedama, u odlučujućoj sedmoj utakmici "World Seriesa" igranoj u Clevelandu Cubsi su nakon velike drame u produžetku slavili sa 8-7. Do ključne prednosti u 10. izmjeni Cubsi su stigli protiv do tog trenutka besprijekornog bacača Indiansa Bryana Shawa. Prvo je Kyle Schwarber udarcem stigao do prve baze, a nakon što je Anthony Rizzo namjerno prošetan na udaranje je stigao veteran Ben Zobrist koji je svojim udarcem osigurao prednost Cubsima. Niti tu nisu završili problemi za Shawa koji je prošetao i Addisona Russella, ali je potom dopustio i udarac Miguelu Monteru za 8-6. Domaći su imali priliku za preokret iako su Mike Napoli i Jose Ramirez brzo ispali. No, tada je Brandon Guyer prošetan, pa je potom i "ukrao" drugu bazu da bi ga Rajai Davis udarcem odveo do kućne baze za 8-7. Šansu da donese naslov Indiansima imao je Michael Martinez, ali njegov slab udarac pokupila je obrana Cubsa nakon koje je moglo započeti veliko slavlje u Chicagu. Gosti su utakmicu otvorili na spektakularan način, njih prvi udarač Dexter Fowler udario je "home run" u prvoj izmjeni i doveo Cubse u vodstvo. Taj je rezultat vrijedio do treće izmjene kada su domaći uspjeli poravnati kreativnim "runom" kojega je postigao Coco Crisp. On je prvo udarcem stigao do druge baze, a potom su ga Roberto Perez "buntom" i Carlos Santana udarcem odvukli do kućne baze za 1-1. U četvrtoj izmjeni je Kris Bryant udarcem stigao na prvu bazu iako je dojam kako mu je prethodno glavni sudac oprostio treći "strike". Nakon što je Rizzo pogođen lopticom Bryant je stigao na drugu bazu, a Zobrist i Russell su odveli Bryanta do kućne baze za prednost Cubsa od 2-1. Do kraja te izmjene udarac je upisao i Willson Contreras, a Zobrist je to iskoristio za povećanje prednosti na 3-1. Iznimno je zanimljiva bila peta izmjena tijekom koje su Cubsi solo "home runom" Javiera Baeza, te vezanim udarcima Bryanta i Rizza stigli do prednosti od 5-1. No, u donjem dijelu tog "inninga" menadžer Cubsa Joe Maddon je umjesto Kylea Hendricksa na mjesto bacača uveo Johna Lestera što se pokazalo kao pogreška. Lester je, naime, bacio vrlo lošu lopticu koja se od tla odbila ravno u glavu njegova hvatača Davida Rossa i tako dopustio Carlosu Santani i Jasonu Kipnisu da ostvare poene za smanjenje na 5-3. Veteran Ross je u šestoj izmjeni solo "home runom" povisio prednost Cubsa na 6-3, a potom se stabilizirao i Lester, te se činilo kako bi Cubsi mogli mirno privesti utakmicu kraju. Ipak, novi zaplet uslijedio je u osmoj izmjeni kada su Indiansi s dva izbačena igrača uspjeli ostvariti tri boda protiv "closera" Cubsa Aroldisa Champmana. Prvo je Ramirez stigao na prvu bazu, a onda ga je Guyer "doubleom" odveo do kućne baze za 6-4, da bi potom Davis udario "home run" za poravnanje na 6-6. Nakon devet odigranih "inninga" ostalo je 6-6, a prije produžetka dogodio se 15-minutni prekid zbog jakog pljuska koji je, pokazalo se, više koristio gostima iz Chicaga. Za Cubse je ovo treći naslov u klupskoj povijesti, ali prva dva su osvojili davnih 1907. i 1908., dok su Indiansi ostali na naslovima iz 1920. i 1948. Cubsi su do naslova stigli nadoknadivši zaostatak od 1-3 u pobjedama u finalu, čime su postali šesta momčad kojoj je to uspjelo.