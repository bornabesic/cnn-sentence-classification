PREDSJEDNIK Hrvatskog nogometnog saveza ne voli previše zadirati u hrvatske probleme. Radije boravi izvan zemlje i razgovara sa stranim novinarima. Davor Šuker javio se španjolskoj Marci, govorio je o finalu Lige prvaka koje će 3. lipnja igrati Juventus i Real Madrid. Prvi i dosad jedini put za titulu prvaka igrali su 1998. godine, a Real je slavio pogotkom Peđe Mijatovića. Šuker je ušao umjesto njega u igru. "Sjećao sam kao da je bilo jučer. Sjećam se stadiona, dolaska u hotel, baš svega. Nisam loše spavao prije finala, nisam bio nervozan. Znao sam da možemo svakoga pobijediti i svakome zabiti. Rekao sam Peđi da ćemo pobijediti 1:0.", prisjeća se Šuker finala u Amsterdamu. "Otada se nogomet promijenio, igrači su se promijenili, ponašaju se drugačije, danas izgledaju drugačije s tetovažama i kopačkama. Mi smo bili bolji tehničari", smatra Šuker.  Za njega je Real uvijek favorit, pa i u finalu koje slijedi, protiv Juventusa koji ove sezone još nije izgubio. "U finalu je uvijek 50:50, konačnu prognozu dat ću kad dođem u Cardiff, ali vjerujem da će Real slaviti. Juventus ima igrače gladne trofeja i to u finalu može biti jako važno, no Real je najbolja momčad na svijetu i u svojim redovima ima dvojicu Hrvata."