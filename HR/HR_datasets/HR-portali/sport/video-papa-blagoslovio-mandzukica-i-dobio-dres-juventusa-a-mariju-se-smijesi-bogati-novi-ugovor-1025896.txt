Papin blagoslov došao je u pravo vrijeme kada se Juve bori za naslov prvaka Italije, Kupa i najvažnije za naslov u Ligi prvaka, a nadamo se da će se Mario oporaviti za finalne utakmice i zajedno sa suigračima dizati trofeje. U Juventusu i dalje čekaju liječničku dijagnozu ozljede donjeg dijela leđa koju je hrvatski napadač Mario Mandžukić zadobio u nedjeljnom derbiju talijanske Serie A protiv Rome, a u međuvremenu su nogometaši imali susret sa Svetim Ocem. Nogometaši Juventusa i Lazija susreli su se s Papom Franjom uoči finala Talijanskog kupa koji se igra u srijedu u Rimu. Papa ih je tim povodom blagoslovio, a igrači, treneri i stručni stožeri imali su priliku upoznati Svetog Oca, a usput su mu uručili i dres. Među igračima Juventusa koji su primili blagoslov Pape bio je i Mario Mandžukić, a talijanski mediji donijeli su još jednu radosnu vijest, iako još nije službena. Naime, Tuttosport tvrdi kako se Mandžukiću smiješi novi ugovor. Navode kako bi novi ugovor trajao do 2020. godine (sadašnji je do 2019.) i da bi Mario dobio nešto veću plaću. Godišnja primanja bi mu narasla s 3.5 milijuna eura na impresivnih pet milijuna eura. Talijanski dnevnik još ističe da su u Juventusu itekako svjesno Mandžukićeve važnosti za klub, odnosno, njegove uloge u Allegrijevom sastavu i zbog toga su ga spremni nagraditi. Naveli su kako je postao ljubimac navijača zbog svoje predanosti i požrtvovnosti na terenu, ali također i izvan terena. Novi ugovor jasan je znak da Mario vjerojatno neće iz Juventusa tako skoro. Mandžukić ove sezone statistički možda nije najimpresivniji, u 32 nastupa u Serie A, deset u Ligi prvaka i tri u Kupu, upisao je svega devet golova i sedam asistencija, ali kako mu je Allegri namijenio ulogu krilnog igrača, na kojoj je Mario eksplodirao i to pogotovo u obrani, statistika zapravo nije ni važna. Mario odrađuje sve što Allegri od njega traži i uredno ostavlja dojam jednog od najaktivnijih nogometaša u toj 4-2-3-1 Allegrijevoj formaciji. Bilo kako bilo, Papin blagoslov došao je u pravo vrijeme kada se Juve bori za naslov prvaka Italije, Kupa i najvažnije za naslov u Ligi prvaka, a nadamo se da će se Mario oporaviti za finalne utakmice i zajedno sa suigračima dizati trofeje.