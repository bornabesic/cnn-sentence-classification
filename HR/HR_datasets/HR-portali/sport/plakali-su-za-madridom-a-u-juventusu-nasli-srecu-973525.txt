Foto: Getty Images/Guliver Image U FINALU Lige prvaka sljedeće subote dvojica vrhunskih napadača igrat će protiv svojih bivših klubova za najvažniji europski klupski trofej. Gonzalo Higuain jurišat će na svoje bivše suigrače iz mladih dana u Madridu, a Alvaro Morata imat će priliku izbaciti momčad s kojom je lani osvojio naslov prvaka i s kojom je prije dvije presudio upravo Realu. Gonzalo Higuain prošlog je ljeta postao jedan od trojice najplaćenijih nogometaša svijeta kada je za gotovo 100 milijuna eura iz Napolija prešao u Juventus. U prvoj sezoni s Juventusom je osvojio dvostruku krunu, a u subotu može i svoj prvi europski trofej u karijeri. Nakon sedam godina i 122 gola Real je napustio u suzama  "Vrijeme je!", rekao je Higuain uoči finala: "Ovo je najljepša utakmica koju možemo igrati. Bit će nam teško, Real je navikao igrati ovakve utakmice. Bio sam tamo sedam godina i dobro ih poznajem, ali želimo uzeti trofej koji Juve lovi već godinama. Nadam se pobjedi, nije važno tko zabije gol". U Real Madrid je stigao kao tinejdžer, dvije godine prije Cristiana Ronalda i Karima Benzeme. Zadržao se tamo čak sedam godina i zabio 122 gola, ali do danas nije bio ni blizu osvajanja europskog trofeja. Kraljevski klub" je napustio 10 mjeseci prerano, u srpnju 2013. kada je momčad preuzeo Carlo Ancelotti, a na Santiago Bernabeu počela stizati skupa pojačanja Gareth Bale i James Rodriguez. Jedino se Napoli javio Realu s ponudom od 40 milijuna eura i odveo Higuaina u Italiju. Već sljedećeg proljeća Real je ušao u svoje prvo finale od 2002. i postao prvak Europe, a Higuain se u to vrijeme tješio kupom Italije, prvim peharom u dresu Napolija. "Kada sam napuštao Real, naravno da sam plakao", priznao je nedavno Higuain dodavši: "Plakao sam i kad sam napuštao Napoli. Lako se vežem uz mjesta i ljude, bio sam tužan kada sam odlazio iz oba kluba. Svi znaju koliko volim Madrid, ali sada igram za Juventus. Spreman sam se boriti do kraja i dat ću sve od sebe da ih pobijedimo".  Prošle sezone u ovo vrijeme Higuain je spektakularnim golovima završio treću sezonu u Napulju, u kojem je postavio novi rekord po broju postignutih golova u sezoni Serije A (36). Kao prvi strijelac lige prešao je u Juventus za rekordnih 98 milijuna eura, a s juga Italije ispraćen je uvredama i prijetnjama dok su razočarani i izdani navijači bacali njegove dresove u smeće. "Oni su jedini stigli po mene kada sam odlučio napustiti Madrid, zbog toga sam im zauvijek zahvalan. Neću nikada zaboraviti te sjajne tri godine. Ima ljudi u Napulju koji me vole zbog svega što sam napravio, ali ima i onih koji me mrze. Ne zanima me, to je bila dobra odluka", siguran je danas "El Pipita".   Ni u Torinu nije najbolje dočekan, trebao je opravdati velik novac, a počeo je sezonu s kojim kilogramom viška, zbog čega su ga mediji prozvali debeljkom, a navijači su na internetu bili nemilosrdni. Brzo im je odgovorio onako kako to najbolje zna - golovima. U 54 utakmice ove sezone zabio je za Juventus 32 pogotka uz četiri asistencije. U Ligi prvaka je zabio samo pet golova od kojih dva zagrebačkom Dinamu, ali potpisao je i najvažnija dva gola protiv Monaca u polufinalu Lige prvaka. Stručnjaci se slažu da će upravo on biti najveći adut Juvea u finalu u Cardiffu. "Nogomet vas ponekad dovede u takve situacije. Zbog činjenice da sam igrao u Realu ovo finale je za mene još intrigantnije, ne mogu dočekati da osvojim Ligu prvaka s Juventusom. Juventus je vrlo sličan Realu i ovdje vas pripremaju samo za pobjede", objasnio je Argentinac. Moratino iskupljenje: Izbacio je Real iz Lige prvaka, a sada ih gura prema 12. europskoj kruni A kako se pobjeđuje naučio je u oba kluba Alvaro Morata koji je u Realu bio rezerva Higuainu, a danas ima više trofeja od svog bivšeg pet godina starijeg suigrača s kojim će se sudariti u finalu LP-a. Zanimljivo je to da se Real odrekao Morate prije tri godine i prepustio ga Juventusu, a Španjolac je tamo pokazao pravu golgetersku formu i u proljeće 2015. dvama golovima Realu izbacio svoj bivši i budući klub iz Lige prvaka te odveo Juventus u finale. "Bio sam spreman ostati u Juventusu puno godina", priznao je nakon što se prošlog ljeta vratio u Madrid koji je iskoristio klauzulu u ugovoru i preoteo ga Talijanima za unaprijed dogovorenu odštetu.  No dok se Higuain izborio za status glavne zvijezde u svojim klubovima nakon odlaska iz Reala, Morata i dalje živi u sjeni puno slavnijih suigrača Ronalda i Benzeme. Zbog toga se i ovog ljeta najavljuje njegov novi transfer, ali i pored mrvica koje dobiva od trenera Zidanea, ove sezone je upisao čak 20 pogodaka u 40 nastupa u svim natjecanjima. "Nisam Talijan, ali dajem sve za crno-bijeli dres, bio sam spreman ostati ovdje mnogo godina. Juventus je to znao, ali problem je bio što je Madrid moj san odmalena. Da nije bilo klauzule u ugovoru, morali bi doći po mene i odvući me iz Torina", rekao je Morata. Ali u subotu se neće suzdržavati protiv bivših suigrača, kao što nije ni prije dvije godine kada je presudio Realu golovima u polufinalu. Zabio im je u prvoj i u uzvratnoj utakmici, ali nije slavio pogotke.  "Bila je to sudbina. Puno sam propatio zbog tog gola, bilo bi mi draže da sam zabio bilo kojem drugom klubu, a ne Realu. Zbog toga im dugujem", smatra Morata i nada se da će dobiti priliku u posljednjoj utakmici sezone koja bi njemu mogla biti i posljednja u dresu Reala.