Kamo je nestao Davor Šuker, pita se već nekoliko tjedana hrvatska nogometna javnost, ali i članovi Izvršnog odbora HNS-a, aktualni i najmanje jedan bivši. Naime, nekadašnji dopredsjednik Saveza Ivan Brleković trebao se 25. siječnja sučeliti sa Šukerom na sudskom ročištu, u povodu Šukerove tužbe za klevetu u Brlekovićevu intervjuu Maxu!, ali predsjednik Saveza obavijestio je sud da je na službenom putu u SAD-u. Kada je točno otišao, gdje je boravio i koja je bila svrha predsjednikova službenog puta, pitali smo jučer glasnogovorničku službu HNS-a, ali nismo dobili odgovor. No, umirit ćemo zabrinutu javnost: Davor Šuker prekjučer je lociran u Nyonu, na sjednici Izvršnog odbora Uefe, a danas bi trebao biti u Zagrebu. Nakon što je odsutan gotovo mjesec i pol. Podsjetimo, posljednji pisani trag Šukerova boravka u Hrvatskoj datira iz 21. prosinca 2016. godine, kada je održao konferenciju za novinare nakon zasjedanja Skupštine HNS-a. Od tada mu se zagubio svaki trag... Kako doznajemo od izvora u Izvršnom odboru HNS-a, Šukerova vlada ne gleda s odobravanjem na višetjednu predsjednikovu odsutnost. Navodno je službeni put uključivao i boravak u Las Vegasu, toliko važan da predsjednika nisu iz takta uspjela izbaciti ni dva jaka tektonska poremećaja u Savezu. Ključna osoba u Savezu Na primjer, za predsjednikove nenazočnosti, na sjednici IO (koju bi on, Šuker, trebao sazivati i njime predsjedati) smijenjen je dugogodišnji predsjednik Sudačke komisije HNS-a Dušan Kukić, kojemu je oduzeta i funkcija povjerenika (preuzeo Kulušić). Idemo dalje. Prije nekoliko dana tehnički direktor HNS-a Romeo Jozak praktički je napustio Savez da bi preuzeo funkciju sportskog direktora Dinama. I opet, ni iz Saveza ni od Šukera nikakve reakcije, kao da odlazi portir, a ne nominalno prvi čovjek struke. Kao da ga to uopće ne zanima. – Romeo Jozak ključna je osoba u HNS-u jer vodi računa o budućnosti hrvatskog nogometa. Pogriješi li on, primjerice, u odabiru izbornika mlade selekcije, kakva će nam onda biti A vrsta? – pita se naš sugovornik iz vrha HNS-a. A predsjednik šuti, ne reagira? – A što je tu novo? – uzvraća član IO ne niječući nezadovoljstvo većine iz vrha HNS-a. Nogometnom terminologijom, Izvršni odbor nezadovoljan je Šukerovim “pristupom igri”. Smeta im njegova nezainteresiranost i površnost, nedostatak angažmana i voljnog momenta. Savez treba predsjednika koji će zasukati rukave i uhvatiti se u koštac s problemima, a ne predsjednika koji se ponaša kao počasni gost Saveza i pojavljuje se samo na Skupštinama, svečanim obljetnicama i utakmicama reprezentacije. S tom argumentacijom dio nezadovoljnih članova Izvršnoga odbora sprema se izaći pred Šukera već sljedećeg tjedna. U kuloarima se čak spominje i mogućnost sazivanja izvanredne Skupštine HNS-a, na kojoj bi se raspravljalo o povjerenju predsjedniku. Iako, do toga je dug put; Skupštinu mora sazvati predsjednik, a oporba do tada mora imati novog kandidata (u kuloarima se provlači ime Branka Mikše, predsjednika iz ere svjetske bronce), koji prvo mora postati član županijske organizacije... Most traži promjene Pitanje je, međutim, koliku će uopće snagu imati “kontrastruja”, odnosno kako će se u slučaju Šuker postaviti njegov pokrovitelj Zdravko Mamić. Iako, činjenica da je Dinamo HNS-u preoteo tehničkog direktora sugerira zaokret prirode njihova odnosa... Kome bi još odgovarao Šukerov odlazak? Sigurno na Pantovčaku ne bi ronili suze jer Predsjednica se u prosincu očitovala o tome koliko drži do prvog čovjeka Saveza odbivši ga primiti u društvu Aleksandra Čeferina. Također, i jak politički faktor Most već je zatražio smjene u HNS-u upirući prstom u čovjeka s optužnicom, izvršnog direktora Damira Vrbanovića, optuženog za utaju poreza. Kako će i hoće li Šuker pregrmjeti i ovu krizu? I hoće li opozicija uopće skupiti dovoljno hrabrosti i napokon krenuti u akciju s obzirom na to da mu ne može prišiti nikakav novi skandal ni aferu? Ne sumnjajte: što god tko mislio o Šukeru, opet će biti onako kako “Tata” kaže... >>Proslavljeni hrvatski treneri otrkivaju tko je najbolji - Šuker, Boban ili Modrić! >>Ćiro: Šuker i Boban veći su od Modrića! U Statutu HNS-a (članak 36) piše sljedeće: “Redovne i izvanredne sjednice Skupštine HNS-a saziva predsjednik Saveza. Na zahtjev Izvršnog odbora Saveza ili najmanje polovice neposrednih članova Saveza, sazvat će se izvanredna sjednica Skupštine s dnevnim redom o kojem je odlučio podnositelj zahtjeva. Ako sazivanje predlažu članovi Saveza, odluku o tome trebaju donijeti skupštine tih članova (dakle, županijske skupštine, nap. a.). Predsjednik Saveza obvezan je sjednicu Skupštine sazvati u roku od trideset dana od dana primitka zahtjeva, a sjednica se treba održati u roku od šezdeset dana od dana primitka zahtjeva”. 