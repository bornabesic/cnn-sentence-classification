DANAŠNJI nogomet sve više sliči američkim sportovima i gleda se isključivo kroz brojke i statistiku, o čemu je nedavno govorio i napadač Reala Karim Benzema, nezadovoljan tim trendom. Međutim, upravo je jedna čudesna brojka ono što čini nevjerojatnu priču dana u regiji, pa i šire, a dolazi iz susjedne Crne Gore. U njoj nastupa igrač koji je zabio najviše golova ove sezone u Europi, i ne samo u njoj. On je kralj strijelaca u statističkom svijetu ove sezone, ispred najboljih igrača današnjice. Da, dobro ste pročitali. Milivoje Mrdak, napadač Pljevalja, vjerovali ili ne, zabio je čak 61 gol u svega 24 utakmice nedavno završene regularne sezone Sjeverne regije. Riječ je o trećoj crnogorskoj ligi, u kojoj je 24-godišnji Crnogorac doslovno Cristiano Ronaldo ili Lionel Messi - pravi stroj za golove. Još nevjerojatnije zvuči podatak da je trenutačno, nakon Crnogorca, najbolji strijelac (svih) europskih liga napadač engleskog petoligaša Donvera Ricky Miller koji je zabio 42 gola u 43 utakmice. Nakon njega je najbliži Lionel Messi (Barcelona) s 35 golova u Primeri, koliko je zabio i Edinson Cavani (PSG) u Ligi 1. Slijedi Tom Boere iz nizozemskog drugoligaša Ossa s 33, pa Bas Dost (Sporting Lisabon) s 31, pa Robert Lewandowski (Bayern Munchen) s 30, Edin Džeko (Roma) s 27, nakon toga hrvatski napadač Pero Pejić (Kukeši) s 26 pogodaka u albanskom prvenstvu i Romelu Lukaku (Everton) s 24 gola na vrhu liste strijelaca Premier lige. Luis Suarez (Barcelona) zabio je 28, Ronaldo (Real Madrid) 24... Ponekad bi zabio i devet golova na jednoj utakmici Dakle, niste krivo pročitali - svi su oni daleko od Mrdaka, nekadašnjeg talenta bivšeg crnogorskog prvaka Rudara koji igra nogomet karijere. "Dešavalo mi se da na jednoj utakmici postignem devet golova. Svakoj momčadi u ligi barem sam jednom zatresao mrežu. To mi znači da vrijedim kao napadač. Dokazao sam sebi i drugima da mogu", naglasio je Mrdak u razgovoru za crnogorske Dnevne Novine.  Neuspješna avantura u Španjolskoj pa onda eksplozija Nogometaš, čije će ime i prezime upamtiti veliki broj klubova kada pročitaju ovaj čudesni podatak, imao je kratku avanturu u Španjolskoj, ali...  "Bio sam u Rudaru sa 17-18 godina. Međutim, u klub su dolazili stariji igrači, a u međuvremenu sam imao i ozljedu leđa te nisam igrao nekih pola godine. Također, imao sam neuspješan odlazak u Španjolsku i sada sam na mjestu gdje su krenuli mnogi pljevaljski igrači", govori statistički najbolji napadač Europe. "Nadam se većem klubu od ljeta" Pljevlja su, zahvaljujući sjajnom 190 cm visokom napadu, osvojila Sjevernu regiju, u kojoj su završila ispred najvećeg rivala Brskova, kojem je u izravnom dvoboju zabio pogađate tko... "Da, zabio sam za pobjedu i prvo mjesto. No i u prvom dijelu sezone zabio sam im tri gola", kroz smijeh otkriva Mrdak, čiju momčad tek čeka istinski izazov na putu prema drugoj ligi. "Sada smo u doigravanje za drugu ligu i očekuje su ulazak u viši rang. Također, nadam se nekom većem klubu već od ljeta jer mislim da sam u odličnoj formi", uvjeren je mladi napadač, a njegovu prije toga čekaju dvoboji protiv Mladosti iz Lješkopolja (Srednja regija) te osvajača Južne regije Arsenala ili Sloge. Dvije od triju najboljih momčadi zaigrat će u drugoj crnogorskog ligi.    Zanimljivo je bilo provjeriti kako s brojkama stoje hrvatski napadači u Europi. Najubojitiji su Andrej Kramarić (Hoffenheim), Nikola Kalinić (Fiorentina), Ivan Santini (Caen) i Franko Andrijašević (Rijeka) s po 15 golova, a slijede Ivan Perišić (Inter) s 10, Duje Čop (Sporting Gijon) s devet te Mario Mandžukić (Juventus) sa šest postignutih golova.  Najviše golova u svim ligama ove sezone (uz hrvatske igrače): Milivoje Mrdak (Pljevlja) 61 Ricky Miller (Donver) 42Lionel Messi (Barcelona) 35Edinson Cavani (PSG) 35Tom Boere (Oss) 33Bas Dost (Sporting Lisabon) 31Robert Lewandowski (Bayern Munchen) 30Pierre-Emerick Aubameyang (Borussia Dortmund) 29Luis Suarez (Barcelona) 28Edin Džeko (Roma) 27Alexandre Lacazette (Lyon) 26Pero Pejić (Kukeši) 26Andrea Belotti (Torino) 25Dries Mertens (Napoli) 25Romelu Lukaku (Everton) 24Cristiano Ronaldo (Real Madrid) 24Alexis Sanchez (Arsenal) 23Harry Kane (Tottenham) 22...Andrej Kramarić (Hoffenheim) 15Nikola Kalinić (Fiorentina) 15Ivan Santini (Caen) 15Franko Andrijašević (Rijeka) 15Ivan Perišić (Inter) 10Duje Čop (Sporting Gijon) 9Mario Mandžukić (Juventus) 6