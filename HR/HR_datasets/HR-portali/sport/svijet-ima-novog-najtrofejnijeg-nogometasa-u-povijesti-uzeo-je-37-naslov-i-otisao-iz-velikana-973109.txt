Screenshot (Youtube) OSVAJANJEM Kupa Francuske brazilski nogometaš Maxwell postao je najtrofejniji nogometaš u povijesti. Bio je to njegov 37. naslov u karijeri, naslov koji ga je stavio na mjesto najtrofejnijeg nogometaša ispred legendarnog Ryana Giggsa. Utakmica protiv Angersa (1:0) bila je njegova posljednja u dresu PSG-a. U Parizu je od 2012. godine, a od kluba i navijača oprostio se u suzama.   Karijeru je počeo u Cruzeiru iz kojeg je otišao u Ajax. Tamo je upoznao Zlatana Ibrahimovića, a da se to nije dogodilo vjerojatno ne bismo danas govorili o najtrofejnijem nogometašu u povijesti. Naime, Ibrahimović na početku karijere u Ajaxu nije imao dovoljno novca pa ga je spasio Maxwell.  "Do prve plaće je trebalo proći mjesec dana, a ja sam bio bez novca. Dobio sam kuću, pristojnu, ali sam u njoj imao samo krevet i TV. 15 dana sam se mučio i proživio pakao. Onda sam nazvao Maxwella jer je došao u Ajax kad i ja, pa sam ga upoznao malo bolje. Rekao sam mu da nemam što jesti, a on me smjestio u svoju kuću i dao mi svoj krevet, dok je on spavao na podu. Spavao sam kod njega dva tjedna. Jeo sam njegovu hranu, vozio me na treninge, u izlaske. Maxwell je kao Teddy bear. Najbolji čovjek na svijetu."   Zlatan mu to nikad nije zaboravio pa ga je nakon toga poveo sa sobom u Inter, Barcelonu i na kraju u PSG.