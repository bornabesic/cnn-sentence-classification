Nakon što je Mate Pavić (s Njemicom Laurom Siegemund) lani osvojio US Open, još jedan naš tenisač bit će u prilici okititi se Grand Slam naslovom u konkurenciji mješovitih parova. Ivan Dodig s partnericom Indijkom Sanijom Mirzom u polufinalnom dvoboju nadjačao je Australce Samanthu Stosur i Sama Grotha sa 6:4, 2:6, 10:5, pa će se u nedjelju (u šest sati po našem vremenu) boriti za krunu protiv Amerikanke Abigail Spears i Kolumbijca Juana Sebastiana Cabala koji su u polufinalu svladali Ukrajinku Elinu Svitolinu i Australca Chrisa Guccionea sa 7:6 (1), 6:2. Hrvatu i Indijki ovo je drugi zajednički finale na Grand Slam turnirima (prvi su odigrali lani u Parizu kada su izgubili od Švicarke Hingis i Indijca Paesa), a naš će tenisač ujedno tražiti i drugi Grand Slam naslov u karijeri. Nakon Roland Garrosa 2015. godine koji je osvojio u paru s Brazilcem Marcelom Melom. – Ovo je peti turnir na kojemu nastupam sa Sanijom, bili smo već u finalu i nadam se da ćemo sad doći i do naslova. Čak tri dvoboja ovdje dobili smo u tzv. super ili produljenom tie-breaku, bilo je neizvjesno i uzbudljivo, ali sama činjenica da smo na kraju mi izlazili kao pobjednici govori nešto – kazao je Dodig. I dok Ivan lovi svoj prvi Grand Slam naslov u miksu, Mirza ih ima već tri: Australian Open 2009. osvojila je s Bhupathijem, kao i Roland Garros 2012., dok je do US Opena 2014. došla sa Soaresom. – Razlike u miksu uvijek su male, zato je jako važno fokusirati se na svoj servis. Ivan i ja se dobro poznajemo, igrali smo zajedno i na Azijskoj turneji i mislim da smo zreli za naslov – pridodala je 30-godišnja Sania Mirza.