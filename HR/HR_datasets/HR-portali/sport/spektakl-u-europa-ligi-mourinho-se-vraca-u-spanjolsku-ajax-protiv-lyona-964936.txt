SAT VREMENA nakon ždrijeba parova polufinala Lige prvaka UEFA-ine kuglice odredile su i polufinalne parove Europske lige. AJAX IGRA PROTIV LYONA! MANCHESTER UNITED ČEKA CELTU! Najveći favorit natjecanja Manchester United igrat će protiv španjolske Celte. Jose Mourinho dobro poznaje španjolski nogomet iz vremena dok je vodio Real i nema sumnje da će biti sretan što je izbjegao teži izazov prije finala, nakon što se u četvrtak namučio s Anderlechtom (prošao je u produžecima nakon 1:1 u objema utakmicama). U drugom polufinalu igrat će velikani europskog nogometa Ajax i Lyon. Sve četiri momčadi početkom stoljeća bile su ugledni članovi Lige prvaka, ali ove sezone moraju se zadovoljiti manjim europskim trofejem. Ajax je jedina momčad koja je već osvojila ovo natjecanje, kada se zvalo UEFA Kup.   Prve utakmice polufinala na rasporedu su 4. svibnja, a uzvrati su 11. svibnja. Finalna utakmica Europske lige je 24. svibnja na travnjaku Friends Arene u Stockholmu. U četvrtfinalu su čak tri utakmice odlučene u dodatnom vremenu, Manchester United i Ajax su prošli u produžecima, a Lyon je na penale izbacio Bešiktaš.