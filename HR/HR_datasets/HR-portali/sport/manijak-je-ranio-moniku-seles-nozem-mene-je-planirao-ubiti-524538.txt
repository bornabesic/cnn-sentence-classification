Legendarna španjolska tenisačica Arantxa Sanchez Vicario otkrila je kako je dobila pismo od manijaka Günthera Parchea prije 24 godine, nakon što je nožem napao Moniku Seleš u Njemačkoj. - Ako dođeš u Njemačku, tu si sljedeća - napisao je Parche trostrukoj osvajačici Roland Garrosa. On je bio mentalno poremećena osoba i veliki navijač njemačke tenisačice Steffi Graf. Planirao je napade na igračice koje su joj predstavljale konkurenciju, pa je izveo napad na Novosađanku, tada najbolju tenisačicu na svijetu. Ubo ju je nožem u leđa i poslije toga ona se više nikad nije vratila razini na kojoj je bila. - Primala sam pisma od njega i prije napada na Moniku. Strašno je to što se njoj dogodilo, mogla sam to biti i ja. U to vrijeme nas dvije smo bile jedine koje su mogle ugroziti Steffi Graf, pa smo zato i bile mete. Gdje god sam igrala, imala sam četiri čuvara koji su pazili na mene jer smo se bojali da taj čovjek može bilo kada napasti me. Dok sam igrala, pokušavala sam se koncentrirati na tenis, ali to je bilo teško jer sam uvijek imala u podsvijesti činjenicu da Parche vreba odnekud - rekla je Vicario. U proljeće 1993. godine svijet je pratio svaki korak 19-godišnje teniske senzacije iz Novog Sada. Monika Seleš između 1991. i 1993. godine osvojila je 22 turnira i nastupila u 33 finala na 34 turnira na kojima je nastupila, a usput je osvojila osam Grand Slamova. Dominirala je i protiv Steffi Graf na način na koji je Graf dominirala prije nego se Seleš pojavila. Sve do 30. travnja i četvrtfinala Hamburga.  - Sjećam se da sam sjela, nagnula se prema naprijed i krenula popiti malo vode jer su mi se usta osušila. Boca mi je jedva dodirnula usne kad sam osjetila strašnu bol u leđima - napisala je Seleš u autobiografiji 2009. godine. - Okrenula sam se, da vidim zašto me boli. Vidjela sam muškarca s kapom na glavi i podrugljivim osmijehom. Ruke su mu bile visoko iznad glave i imao je dugačak kuhinjski nož. Zamahnuo je prema meni. Nisam znala što se događa - prepričala je Seleš. Nakon napada na Seleš 1993. godine, Parchea je sud proglasio mentalno poremećenom osobom, pa nije kazneno odgovarao za svoj zločin. Bio je osuđen na dvije godine liječenja na psihijatriji. 