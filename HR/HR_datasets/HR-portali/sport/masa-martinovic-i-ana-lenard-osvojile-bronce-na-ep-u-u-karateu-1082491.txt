Maša Martinović i Ana Lenard osvojile su brončana odličja na Europskom prvenstvu u karateu koje se održava u francuskom gradu Montpellieru. U kategoriji preko 68 kilograma Maša Martinović je slavila protiv Grkinje Eleni Chatzilidou sa 7-0, ostvarivši uvjerljivu pobjedu protiv osvajačice medalje sa SP u Parizu. U četvrtak Maša je u 1. kolu natjecanja u teškoj kategoriji bila slobodna, u nastavku je osvojila sedam bodova, ne izgubivši ni jedan. Ispala je Talijanka Greta Vitelli 3-0, te Nizozemka Tania Vanesca Hortan 4-0.  Ipak, u poluzavršnici domaća predstavnica Laure Anne Florentin izborila je minimalnu pobjedu sa 2-1, uz veliko slavlje proslavila je ulazak u finale, a tada još uvijek aktualnu europsku prvakinju Mašu Martinović poslala u subotnju borbu za brončano odličje. Tu je naša predstavnica s lakoćom i uočljivom velikom željom stigla do trećeg mjesta na EP-u u Francuskoj. - Svima sam rekla, ne vraćam se u Hrvatsku bez bronce i to sam ostvarila. Bez obzira što Grkinja ima medalju s velikih natjecanja, mislim da sam opravdala status favorita i to potvrdila čistim rezultatom - istaknula je Maša Martinović. Ana Lenard u kategoriji do 61 kg do broncu je osvojila pobjedom nad Slovakinjom Ingrid Suchankovom sa 2-0. - Taktički izuzetno zahtjevna borba... svaka borba mi je sve teža i teža, ali s druge strane zato su radost i sportski ponos sve veći - rekla je Ana Lenard, osvajačica dvije medalje na EP u Montpellieru, budući da je u subotu navečer još čeka ekipni ženski finale. U 1. kolu Lenard je bila slobodna, a u osmini finala do posljednje sekunde gubila je od Marije Sušac iz BiH. Tada je izbornik Dragutin Galina zatražio pregled tv-snimke posljednje akcije. Suci su usvojili žalbu i Ana je izborila četvrfinale pobjedom 2-1.  Za plasman u polufinale dovoljan je bio jedan bod protiv Austrijanke Stephanie Kaup, a drama se nastavila i u sljedećem nastupu, Susret s Turkinjom Merve Coban završio je bez bodova, a na kraju je našoj karatistici u sudačkom preglasavanju nedostajala samo jedna zastavica za najmanje srebro. Coban je ušla u finale s tri zastavice podignute u njezinu korist, Lenard ih je imala dvije. Ivona Tubić bila je sjajna prije dva dana u eliminacijskom dijelu nastupa u kategoriji do 68 kg, ali u konačnici nije stigla do odličja. Borba protiv Nizozemke Sherilyn Wold završila je bez bodova, ali su suci preglasavanjem 5-0 prema bronci usmjerili nizozemsku karatisticu. - Taktički nisam bila dobra, trebalo je više napadati, poznato je da u tim zastavicama baš i ne ostvarujemo pobjede, zato je trebalo više rizika, što nažalost nisam napravila - priznala je Ivona Tubić, koja gotovo cijelo prvenstvo nastupa pod blokadom, zbog jakih bolova u nozi. Do borbe za broncu Tubić je svladala svjetsku prvakinju, Francuskinju Alizee Agier s 3-0, potom i vodeću u poretku Svjetske Premier lige u toj kategoriji, Grkinju Vassiliki Panetsidou (2-1), ali ju je u četvrtfinalu zaustavila Švicarka Elena Quirici.  Nakon što je borba završila bez bodova, sudačkim preglasavanjem Quirici je pobijedila sa 4-1. Pošto se Quirici ubrzo plasirala u finale, Ivona Tubić u repasažu je  dobila prigodu izboriti dvoboj za broncu, u čemu je u zaključku prvog natjecateljskog dana i uspjela. Ivona je sjajno odradila borbu i slavila protiv Slovenke Line Pušnik s 2-0. Nakon pobjeda protiv BiH (2-1 p), Švedske (2-1) i Švicarske (2-0) i Francuske (2-0), naše djevojke (Ana-Marija Bujas Čelan, Azra Saleš, Ivona Tubić, Ana Lenard)  u ekipnom finalu u borbama očekuje reprezentacija Azerbajdžana. Taj će susret početi u 19 sati. U nedjelju se kataši (Ivan Ermenc, Damjan Padovan, Tomislav Stolar) za ekipnu broncu sastaju s Rusijom. Na 51. EP u karateu nastupa 515 natjecatelja iz 46 zemalja. >>"Vatrene" karatašice ponovno u borbi za zlato 