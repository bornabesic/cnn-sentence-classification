POSLJEDNJIH šest mjeseci bili su poznati kao najtužniji klub na svijetu, ali jučer je počela njihova nova era. Chapecoense, klub koji je u stravičnoj avionskoj nesreći prošle godine izgubio gotovo cijelu momčad, osvojio je svoj prvi trofej nakon velike tragedije.   Samo su trojica nogometaša Chapea preživjela nesreću, za njih je ovo bio poseban trenutak i titulu su proslavili sa svojim novim suigračima i navijačima.   Chape je drugu godinu zaredom osvojio prvenstvo Santa Catarine. Iako su izgubili 1:0 u uzvratu nakon istovjetne pobjede kod kuće, trofej im je pripao zbog bolje forme u regularnom dijelu sezone.   Chape je titulu posvetio poginulim igračima, članovima kluba i prijateljima.   "Znali smo da će nam biti teško izgraditi novu momčad, naporan rad se isplatio i uzeli smo titulu, pobijedili rivale koje je inače teško pobijediti", rekao je nakon pobjede trener Chapea Vagner Mancini.   Chape je ove sezone doveo 25 igrača iz drugih klubova i devetoricu promovirao iz mlade momčadi kako bi se nastavio natjecati na najvišoj razini. Pomoć su brazilskom klubu ponudili i slavni klubovi poput Barcelone te niz bivših i sadašnjih nogometnih zvijezda.