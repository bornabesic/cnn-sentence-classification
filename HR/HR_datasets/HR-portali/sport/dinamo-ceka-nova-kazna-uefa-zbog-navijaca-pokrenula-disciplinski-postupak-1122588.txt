Krovna nogometna organizacija u Europi (Uefa) pokrenula je novi disciplinski postupak protiv Dinama. Navodi se da je na utakmici sa Sevillom korištena pirotehnika zbog koje će hrvatski klub još jednom biti kažnjen. Podsjetimo, zbog istog razloga već je blagajna olakšana za 10 tisuća eura, koliko je klub morao platiti nakon Juventusa, a očekuje se da će ovoga puta Uefa nešto rigoroznije kazniti maksimirski klub. Dodajmo da je iz istog razloga pokrenut postupak i protiv Leicestera jer je kao domaćin imao propuste u organizaciji pa su navijači Kopenhagena palili baklje. Inače, utakmicu Dinama i Seville u trećem kolu Lige prvaka s tribina je pratilo oko šest tisuća gledatelja, a klub im je zahvalio na podršci. "GNK Dinamo zahvaljuje svakom od 6048 navijača koji su došli bodriti svoj klub na stadion Maksimir s kojeg ih nije otjerala niti jaka kiša. Svjedočili smo pristojnoj utakmici Lige prvaka te se nadamo se da će takvih i boljih biti još i više, baš kao i vas, dragih navijača. Mnogo novca i napora uložili smo posljednjih godina u maksimirski stadion na kojem smo podstanari, ali smo svjesni da nismo uspjeli stvoriti ni minimum komocije onakve kakva je pravilo na stadionima koje posjećujemo tijekom europskih gostovanja. Dinamova kuća nema krov i samo zajedno možemo to promijeniti. Vi navijači, vas 6048, koliko vas je bilo na Maksimiru, vi ste naši heroji", napisao je Dinamo. 