Još prije petnaestak dana znao je sudbinu, bilo je samo pitanje trenutka kada će biti objavljeno da Marijan Pušnik više nije trener Hajduka. Tada smo gotovo sat vremena razgovarali “off the record”, na Slovencu se već tada vidjelo da su mu potonule lađe, o Hajduku je pričao u prošlom vremenu. Osjećao je Slovenac da više s tom momčadi ne može napraviti konkretan korak prema naprijed. A kada je završeno 120 minuta drame u Parku mladeži, koja je označila Hajdukovo ispadanje iz Kupa Hrvatske, okrenuo se suradnicima i slegnuo ramenima. – Nisu htjeli – rekao je Pušnik. Mislio je na igrače, već odavno je Pušnik izgubio niti sa svlačionicom, posebno s dijelom mlađih igrača. Nikolu Vlašića ionako nije imao, Hajdukov dragulj dugo je bio po terapijama, na posebnom programu rada, a otkako se vratio na travnjak, nije u formi, totalno je izvan ritma. Nadalje, Pušnik je izgubio i svaku komunikaciju s Franom Tudorom, koji se prošle sezone prometnuo u jednog od glavnih igrača, a dolaskom slovenskog stručnjaka Tudor je postao rezervna opcija. Igrači međusobno u sukobu Još od ljeta se vidjelo da ne “šmekaju” jedan drugoga, a baš su Tudorovi potezi došli glave Pušnika. U utakmici protiv Splita uveo ga je u igru u 81. minuti, već tada je Tudor bio izvan sebe, a onda je napravio nepotrebni prekršaj za žuti karton na sredini terena iz kojeg je Split izjednačio, a ključni događaj u produžecima je Tudorovo isključenje zbog simuliranja. To su konkretni događaji zbog kojih je Pušnik otišao, ali pozadina je puno dublja. U svlačionici je nastala polarizacija između stranaca i domaćih igrača, bilo je i nekih sukoba koji su svrstavani u rang “vrućih glava”, ali svega toga se nagomilalo. Pa, čak je bilo i situacija da se neki igrači na klupi nisu radovali kada bi Hajduk pobjeđivao. Naravno, ključni detalj su promašeni ciljevi. Svega toga ne bi bilo bitno da je Pušnik u nekoj bliskoj utrci s Rijekom i Dinamom i da je u polufinalu Kupa Hrvatske. – Ispali smo iz Europe, sada i iz kupa – objašnjavao je razloge razlaza s Pušnikom sportski direktor Mario Branco. Sam Pušnik, bez obzira na to što mnogo toga nije štimalo u svlačionici – a to je njegov najveći promašaj – detektirao je razlog odlaska. – Rezultat je kralj – kazao je Pušnik. A on rezultate nema jer Hajduk se ne može zadovoljiti s ovim što mu je Pušnik ponudio. Davno je Blaž Slišković, omiljeni igrač Hajduka, govorio da je "gospodin Rezultat" onaj koji te čini kraljevićem ili prosjakom. Pušnika je napravio prosjakom, stvarno je siromašno kada u studenom ispadneš iz konkurencije u svim natjecanjima, a u važnim utakmicama, kao što su dvoboji protiv Rijeke i Dinama, osvojiš bod od 12 mogućih. Usto, Rijeka i Dinamo u Poljudu su slavili s po četiri postignuta pogotka, što je raritetno. Sada je više nego jasno da je napravljeno podosta pogrešnih poteza ovog ljeta koji idu na dušu, u prvom redu, sportskom direktoru Brancu. Očekivano, preuzeo je na sebe dio odgovornosti, ponudio svoj mandat na raspolaganje, ali samim tim što nije dao ostavku jasno je da smatra da nije griješio. Premda, o angažiranju Maganta, Savvasa, Memolle i još nekih igrača dalo bi se raspravljati, odnosno to su, već se odavno vidi, čisti promašaji. Pomaci u klubu – Pušnik je bio moj izbor, zato dajem mandat na raspolaganje. Ali, ostavku ne dajem, jer bi to značilo da se predajem – kazao je Branco. Da ne bi bilo nesporazuma, u Hajduku odlaskom Pušnika nije zavladala panika, ova sezona u najvišim sferama označena je kao “čistilište” Hajduka u svim klupskim segmentima, a u sljedećoj se traže rezultatski iskoraci. – Ni lani nismo izborili Europu, u kupu smo otišli tek korak dalje, a i bodovno smo na sličnoj razini. Odluka o Pušnikovu odlasku je Brancova i Kosova, a najvažnije je da smo napravili velike pomake u organizacijskom smislu – fino nam je aktualni trenutak objasnio jedan od članova Nadzornog odbora Hajduka. 