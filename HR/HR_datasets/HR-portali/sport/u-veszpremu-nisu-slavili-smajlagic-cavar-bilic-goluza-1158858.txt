Rukometaši PPD Zagreba imat će u subotu 1. travnja zahtjevan zadatak – prvi put u povijesti pobijediti Veszprem na njegovu parketu i tako treći put zaredom ući u četvrtfinale Lige prvaka. Zagrebaši se u Europi natječui od 1992. godine. U tih 25 godina samo su zagrebaši jednom ostali nepobijeđeni u Mađarskoj. Bilo je to u sezoni 1994./1995. kada je utakmica završena neodlučeno – 23:23. Bilo je to u polufinalnoj skupini, u kojoj je Zagreb na kraju bio prvi s devet bodova, dok ih je tadašnji Fotex osvojio šest. U Veszpremu se oni starji navijači još sjećaju poraza te godine u Zagrebu kada je bilo 30:18 za našeg prvaka. U to vrijeme Zagreb je imao sjajnu momčad – na vratima Matošević i Losert, na krilima Ćavar i Smajlagić, na crti Jović, a u vanjskoj liniji Bilić, Goluža i Tomljanović. Pričuve su bili Jelčić, Obrvan, Franković, Glavinić, Šarić... Navijači su im osmi igrač – Je li moguće da ih nikad nismo pobijedili? Ni jedna generacija? Ne mogu vjerovati. Kad smo mi igrali kod njih neodlučeno, oni su imali puno slabiju momčad nego danas. U moje vrijeme igrali su u onoj staroj, manjoj dvorani u koju stane 3500 gledatelja, a bilo ih je uvijek barem 500 više. Gledatelji su njihov osmi igrač i zato rijetko gube na svom parketu. Rukomet je u Veszpremu jedini sport na tako visokoj razini i cijeli grad živi za utakmice vikendom – rekao je Zvonimir Bilić, bivši igrač Zagreba. Nije Bilić gledao subotnju utakmicu. Ne zato što nije želio, nego je u isto vrijeme i on imao utakmicu. Naime, Bilić je trener Sesveta, koje su u subotu pobijedile Maksimir Pastelu i tako zasjele na vrh tablice Prve hrvatske lige – sjever, s tri boda više od prvog pratitelja Đakova. – Po rezultatu, Zagreb je napravio velik posao. Pogotovo s obzirom na razliku u kvaliteti i puno veći budžet Mađara – kaže Bilić. Do ove sezone Veszprem na svom parketu nije izgubio 23 europske utakmice za redom. Nije izgubio u svojoj dvorani od 2013. do 2017. godine, što je zaista nevjerojatan podatak. Ove sezone su čak dvaput izgubili u Veszprem areni – od PSG-a (28:29) i Barcelone (22:25). Od 1985. godine, od kada igraju europske utakmice, ukupno su izgubili samo 16 domaćih utakmica. Od toga su sedam puta gubili samo s pogotkom razlike, te četiri puta s tri. Zanimljivo, nijednom nisu izgubili s dva razlike. Najteži poraz doživjeli su 2012. kada ih je svladao Füchse s devet pogodaka prednosti (24:33). I Zovko imao dobar niz Od 16 poraza, najčešće su gubili od španjolskih (sedam) te njemačkih i francuskih momčadi (tri). Dvaput su bile kobne momčadi iz Istočne Njemačke (Rostock i Dinamo, Berlin), a jednom poljsko Kielce. Dakle, gubili su samo od, u to vrijeme, kvalitetnih momčadi s velikim budžetima. Još su dvaput Mađari imali velik niz nepobjedivosti na domaćem parketu. Od 2005. do 2009 nisu izgubili 21 utakmicu zaredom, a od 2000. do 2004., dok im je trener bio Zdravko Zovko, nanizali su 15 susreta bez poraza. U novije vrijeme PPD Zagreb je samo jednom bio blizu iznenađenja u Veszpremu. Bilo je to u polufinalu na završnom turniru SEHA Gazprom lige 2015. godine. Igralo se u Veszpremu, a zagrebaši su imali zadnji napad za izjednačenje. Odluka je bila da se lopta odigra na lijevo krilo. Tako je i bilo. Antonio Kovačević imao je sjajan kut za šut, ali je njegov udarac Roland Mikler obranio. No, 2015. Zagreb je imao u sastavu Iliju Brozovića (danas igra u Kielu), Luku Stepančića (PSG), Filipa Ivića (Kielce) i Sandra Obranovića (Pick Szeged). Od te četvorice, vjerojatno će trojica igrati u četvrtfinalu Lige prvaka. Da ih ima Ivandija, u uzvratu bi šanse za prolaz bile ogromne. Ovako... >>Nexe izbjegao PPD Zagreb u polufinalu Kupa