Split Tommy u odlučujućoj utakmici polufinala prvenstva Hrvatske pobijedio je Futsal Dinamo s 3:0 i plasirao se u finale. Pred 800 gledatelja na Gripama domaćin je odigrao odličnu utakmicu i sasvim zasluženo prošao dalje. Gosti su u Split stigli bez jednog od svojih najboljih igrača Davora Kanjuha, kojem je preminuo otac pa su dinamovci igrali s crnom trakom oko ruke. Bez njega nisu bili previše opasni, utakmicu završili bez puno pravih prilika. Split je, pak, odigrao onako kako zna i već u 6. minuti poveo je preko Ćorluke. U 17. je povisio Jesus Rodriguez, da bi konačni rezultat u 31. minuti postavio Babić. Tako ćemo treću godinu zaredom gledati finale Nacional - Split Tommy, a klub s Gripa nada se da će mu treća biti sreća. Što se Dinama tiče, on ponovno sezonu završava na trećem mjestu, a sada se okreće projektu "Trofej Dinamo", u kojem će se tražiti najbolji malonogometaši Zagreba.