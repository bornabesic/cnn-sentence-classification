Već neko vrijeme legendarni trener i izbornik naše reprezentacije Otto Barić izbjegava govoriti o nogometu, pogotovo mu nije drago kad se priča o Dinamu jer ne sviđa mu se ono što se događa u Maksimiru, osobito ovog ljeta koje je upravo kalendarski iscurilo. Prodali su najbolje – Nemam volje o svemu tome pričati, mučno mi je od toga – pokušao je pobjeći od razgovora, no ipak je pristao reći pokoju riječ o dolasku velikog Juventusa u Maksimir, u drugom kolu skupine Lige prvaka. – Pa 50 godina pratim nogomet i očekivao sam drukčije događaje oko Dinama. Teško će biti Dinamu, Juventus je znatno bolja momčad. Smiješno je da se dogodila ta promjena trenera. Dogodila se i ta prodaja igrača, to je klubu donijelo potreban novac, ali nije u redu da onda te prodaje trener ne može preživjeti. Općenito, vremena za trenere u nas su jako teška – kaže Barić. Da, Kranjčar je dao ostavku, a je li morao otići iz nekih drugih razloga ili jednostavno nije preživio tri uzastopna poraza, teško je reći. – Žao mi je Kranjčara, pa on je legenda kluba, a takvoj legendi nije korektno postavljati ultimatume, u stilu – ako ne dobiješ ovu utakmicu – letiš. Pa nije bila riječ o bilo kakvoj utakmici, već o derbiju s Rijekom i nije nikakvo čudo kad takvu utakmicu izgubiš. Na kraju svega treneri plaćaju danak i zato u posljednje vrijeme nisam želio u Dinamo. Znate, u svakom klubu u kojem sam radio mogao sam reći da mi dovedu još dvojicu igrača, a u Dinamu ne samo da ih ne dovedu, nego treneru odvedu dvojicu najboljih – objasnio je Barić. Dinamo je ovog ljeta ostao bez Marka Pjace koji će u utorak istrčati na “krivoj” strani, u dresu Juventusa, te Marka Roga. Otišao je i iskusni vratar Eduardo. Sad više nema ni trenera Kranjčara, a “vrući plavi krumpir” dobio je Cicin dosadašnji pomoćnik Željko Sopić. Devet igrača iza lopte – Vidim da se trudi, najozbiljnije radi. I nemam ništa protiv njega ili trenera koji će doći i voditi Dinamo. No, moje je mišljenje da plavima treba trener koji je u zadnjih deset godina bio uspješan, koji je dva, tri puta bio prvak. Dobri su ti kriteriji koje je postavio Barić, ali takvog trenera nije baš lako naći. Ako se i nađe, vjerojatno stoji kao suho zlato, a pitanje je bi li i došao u Dinamo. Jer u domaćim vodama trenera s takvim referencijama nema. Kako god, Dinamo se u utorak navečer mora nekako posložiti protiv megamomčadi iz Torina i tražiti čudo. Trener Sopić najavio je da će postaviti dva bloka te vrebati na kontranapade da će igrati kao što Lokomotiva igra protiv Dinama. – Ne bih o tome kako bih se ja postavio protiv Juventusa. Pa svi treneri znaju kako, vjerojatno s devet igrača iza lopte, ali taktika u ovoj utakmici ne igra nikakvu ulogu, ne može se taktikom dobiti takvog suparnika jer tu je ključno pitanje kvalitete. Tu je, pak, razlika prevelika i Dinamo samo može moliti Boga da ne primi četiri, pet komada – zaključio je iskusni Barić. Na potezu je Sopić, ali i igrači koji imaju priliku pokazati da nisu baš kvalitetom toliko ispod Juventusovih zvijezda. 