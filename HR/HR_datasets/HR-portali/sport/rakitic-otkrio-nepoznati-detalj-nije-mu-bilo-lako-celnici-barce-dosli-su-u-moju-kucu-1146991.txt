Ivan Rakitić ostao je u Barceloni iako se tijekom siječnja puno pisalo o tome da bi mogao otići. Raketa je u posljednje vrijeme imao manju minutažu nego prošlih sezona pa se počelo pisati o njegovu nezadovoljstvu. Za njega su bili zainteresirani neki engleski velikani te talijanski Juventus, ali Hrvat je na kraju ostao s Messijem i društvom. - Ja uvijek kažem, Barça se ne napušta tako lako. I to je zaista tako. Igrati u tako velikom klubu san je svakog nogometaša, ja sam u Barceloni doživio najljepše trenutke u svojoj nogometnoj karijeri, to je klub koji mi je puno dao, ali jesam nešto i ja njemu, kazao je Raketa u razgovoru za Novi list. Prepričao je i trenutke u kojima mu nije bilo lako. - Nijednom igraču na svijetu nije drago kada ne igra, nisam ni ja iznimka. Priznajem, nije mi bilo svejedno kad sam uoči utakmice protiv Villarreala početkom siječnja pročitao na panou da me nema među osamnaest igrača koji idu na put. Pitao sam se u čemu je stvar, je li problem u meni, što sam krivo napravio? Ipak, već drugoga dana predsjednik i sportski direktor došli su k meni u kuću i objasnili mi da se ne moram brinuti, da moj status u klubu i momčadi ostaje isti, rekao je Raketa te otkrio da još uvijek vjeruje svom treneru te da je imao ponuda, ali da je njegova budućnost u Barceloni.