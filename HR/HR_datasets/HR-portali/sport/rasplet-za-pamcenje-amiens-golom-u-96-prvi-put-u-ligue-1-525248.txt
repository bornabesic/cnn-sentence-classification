Nogometaši Strasbourga i Amiensa izborili su plasman u prvu francusku ligu sljedeće sezone nakon dramatičnog posljednjeg kola u drugoj ligi. Strasbourg je natjecanje u drugoj ligi okončao na prvom mjestu sa 67 bodova, jednim više od drugog Amiensa i trećeg Troyesa koji će morati u dodatne kvalifikacije protiv 18-plasiranog sastava iz prve lige. Strasbourg je povratak u društvo najboljih nakon devet godina izbivanja izborio 2-1 (2-0) domaćom pobjedom protiv Bourg en Bressea, dok će Amiens po prvi puta u svojoj 116-godišnjoj povijesti zaigrati u Ligue 1 zahvaljujući 2-1 (1-0) pobjedi na gostovanju kod Reimsa do koje je stigao pogotkom u šestoj minuti nadoknade susreta. Strijelac najvažnijeg gola u klupskoj povijesti bio je Emmanuel Bourgaud. Veliki navijač Amiensa je novoizabrani francuski predsjednik Emmanuel Macron, koji je porijeklom iz toga mjesta. Troyes je u posljednjem kolu velikim preokretom sa 3-2 (0-2) svladao Sochaux, a pobjednički gol postigao je u 88. minuti. No, njihov "boravak" u prvoj ligi trajao je tek nekoliko sekundi. Ipak, najveći tragičari posljednjeg kola su igrači Lensa, oni su do 88. minute sa 65 bodova držali drugo mjesto koje je izravno vodilo u prvu ligu zahvaljujući 3-1 (2-0) pobjedi protiv Niorta, a nakon gola Troyesa sve do isteka sudačke nadoknade i treće koje vodi u dodatne kvalifikacije, da bi na kraju ostali četvrti pa će i naredne sezone igrati u drugoj ligi. U borbi za prvu ligu do posljednjeg kola bio je i Brest, koji je prvenstvo završio na petom mjestu s također 65 bodova, njemu nije pomogla niti visoka 6-2 pobjeda protiv Gazelec Ajaccija u posljednjem kolu.