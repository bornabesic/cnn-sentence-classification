Foto: Getty Images/Guliver Image ZA VEĆINU današnjih momčadi u NBA, pojam klasičnih, teretnih centara više praktički ne postoji. Igrači poput Shaquille O'Neala nekad su vladali ligom, no danas bi ih vjerojatno brži, fizički spremniji i napredniji igrači jednostavno pretrčali ako ne i pregazili.  Centri u najjačoj ligi svijeta danas uglavnom služe za blokove i skokove. Jedini koji još koliko-toliko podsjećaju na Shaqa i društvo su Karl-Anthony Town, Joel Embiid, Andre Drummond i tek nekolicina igrača.  No, netko od njih teško će ponoviti igre kakve je pružao Shaq. Sa svojih 216 centimetara i često više od 145 kilograma terorizirao je protivničke obrane, ali i napade. Pitajte tadašnje New Jersey Netse.   Njima je legendarni centar na današnji dan prije 23 godine zalijepio 15 blokada, skupio 28 skokova i zabio 24 koša, većinu brutalnim zakucavanjima.  Shaq je, kao prvi pick drafta 1992. godine, igrao za Orlando Magic, Lakerse, Miami, Phoenix, Cleveland i Boston. Osvojio je tri prstena s Lakersima i jedan s Miamijem, bio je tri puta MVP finala, a 2000. godine MVP lige. Karijeru je završio s prosjekom od 23.7 koševa, 10.9 skokova i 2.3 blokade po utakmici.