Nakon što je javnost ostala šokirana fotografijom oronulog Tigera Woodsa iz policijske postaje poslije privođenja zbog vožnje pod utjecajem alkohola ili lijekova, sada je u javnost izašao još šokantniji policijski video samog privođenja slavnog golfera. Policajci su ga zamolili da izađe iz vozila kako bi pokušali brzim i uobičajenim testom provjeriti je li dovoljno priseban da nastavi upravljati vozilom. No ubrzo su zaključili da je Woods pod utjecajem alkohola, droge ili lijekova i zabranili mu da ponovno sjedne za volan. - Jeste li dobro - upitao je policajac Woodsa te mu dopustio da test obavi bos s obzirom da nekoliko minuta nije uspio zavezati vezice na svojim cipelama. - Znate li kako ste uopće došli ovdje - pitao je policajac na što mu je Woods odgovorio da nema pojma nakon čega je otkrio da je pio lijekove. Kad je pokušao hodati ravno kako bi policajac provjerio je li dovoljno priseban da nastavi voziti postalo je jasno u kakvom je rasulu Tiger. Ne samo da nije uspio napraviti dva stabilna koraka, nego nije uspijevao ni mirno stajati na mjestu. U nastavku videa vidi se kako policajac moli Woodsa da pogledom prati crveno svjetlo, no i tu je golfer imao velikih problema. - Pa vi uopće ne gledate u svjetlo - rekao mu je policajac. - Pratim svjetlo - odgovorio je Woods. - Ok, gospodine Woods, u ovom trenutku niste sposobni voziti automobil. Mislim da ste pod utjecajem alkohola ili nečeg drugog. Molim vas, stavite ruke na leđa - rekao je policajac i s lisicama na rukama odveo slavnog američkog sportaša u automobil. Priveden je pod sumnjom da je vozio pod utjecajem, bilo alkohola ili lijekova kako Tiger tvrdi. Što god bilo, žalosno je gledati nekad vrhunskog sportaša u takvom izdanju u kojem se cijeli svijet zgraža nad njegovom sudbinom.