Na Svjetskom prvenstvu u St. Moritzu 23-godišnja švicarska skijašica Wendy Holdener postala je nova svjetska prvakinja u alpskoj kombinaciji, a slavlje domaćih navijača upotpunila je Michelle Gisin kojoj je pripalo srebrno odličje, dok je jedina hrvatska predstavnica 19-godišnja Leona Popović odustala u završnici slalomske vožnje.  Popović je imala 33. vrijeme u spustu, u kojem je za vodećom Talijankom Sofijom Goggiom zaostala 3.72 sekunde, da bi u završnom dijelu slaloma napravila pogrešku, promašila vrata i odustala. Wendy Holdener, jedna od najboljih slalomašica svijeta, dobru je spustašku vožnju u kojoj je zaostala 94 stotinke za vodećom Talijankom, oplemenila odličnim slalomskim nastupom i drugim vremenom preuzela vodstvo koje je zadržala do kraja te osvojila svoje prvo svjetsko zlato. Najopasnije joj je zaprijetila sunarodnjakinja Michelle Gisin koja je iz spusta donijela prednost od 37 stotinki sekunde, a na kraju je za Holdener zaostala samo pet stotinki. Brončano odličje osvojila je Austrijanka Michaela Kirchgasser koja je u spustu bila 11. sa zaostatkom 1.33 sekunde, a najboljim vremenom u slalomu za pobjednicom zaostala 38 stotinki. Četvta je bila još jedna domaća skijašica Denise Feierabend (+0.82). Ovakvom raspletu alpske kombinacije kumovala su i odustajanja vodeće tri skijašice nakon spustaškog dijela. Švicarka Lara Gut pala je još na zagrijavanju za slalom te je prevežena u bolnicu. Slovenka Ilka Štuhec pala je nakon nekoliko vrata, a gotovo na istom mjestu pogrešku je napravila i Sofia Goggia te odustala. U subotu će se za odličja boriti skijaši, a na rasporedu je spust. Start utrke je u 12 sati. 