Foto: HRT screenshot  DINAMOVI igrači u suzama su padali po terenu nakon poraza od Rijeke u finalu Kupa, u srijedu u Varaždinu (3:1), a s njima je veliku tugu podijelio i reporter HRT-a Luka Petrinec. Čak je i Drago Ćosić uspio iskontrolirati emocije, nakon i više nego korektnog prijenosa Marka Šapita, a tada se uključio Petrinec s terena: "Josipe, nažalost, i drugi trofej ove sezone ide u Rijeku". Tim riječima reporter HRT-a dočekao je Josipa Pivarića koji, da dojam bude sablasniji, od tuge nije mogao ni govoriti. Digla se buna gledatelja koji su Petrinecovo uključenje shvatili kao čistu provokaciju i nadmenost plavo obojenog Prisavlja, dok smo mi upitali HRT je li riječ o kršenju standarda nepristranosti i objektivnosti te zakona na kojima je ustrojen javni TV servis. Odgovorili su nam da je Petrinec vjerno izvještavao o atmosferi iz "pogleda igrača Dinama", dodajući da su prijenosi uživo "vrlo specifični i teški zadaci". Istim žaljenjem dočekao i Peteva "Prijenosi nogometnih utakmica uživo u novinarskome su smislu zahtjevni radni zadaci zbog specifičnih okolnosti u kojima se odvijaju – buka, velik broj ljudi te činjenica da se radi o natjecanju. Naši novinari tijekom prijenosa ne iskazuju svoje navijačke preferencije, nego nastoje gledateljima što vjernije prenijeti atmosferu s utakmice.", kažu na HRT-u. Petrinec se, dakle, samo dobro ufurao. Toliko da je s istim žaljenjem i pitanjem dočekao Dinamova trenera Ivajla Peteva.  "Kolega Luka Petrinec prilikom sporne izjave nije iznosio svoje osobno uvjerenje, nego je želio reći da je riječ o još jednome izgubljenom susretu za zagrebački nogometni klub. Dakle, mislio je 'nažalost' po sugovornika iz Dinama, čiji je klub upravo izgubio utakmicu", objasnili su s državne televizije za Index.  Razgovor novinara HRT-a i Josipa Pivarića možete pogledati na linku od 3:17.