Ivan Rakitić u posljednje vrijeme nije bio u početnom sastavu Barcelone pa nije trebalo mnogo da krenu špekulacije o tome je li u sukobu s trenerom Luisom Enriqueom. Čak se počelo nagađati kako bi mogao napustiti katalonski klub u koji je 2014. stigao iz Seville. Ipak, hrvatski veznjak u intervjuu za France Football odagnao je sumnje i jasno naznačio da ima puno povjerenje u španjolskog stručnjaka. – Enrique je tražio od klupskih čelnika da me dovedu. On vam jednim pogledom daje vjeru u uspjeh i da se moram za njega baciti s mosta, učinio bih to bez razmišljanja – poručio je Rakitić i dodao: – Neopisivo mi je pomogao po dolasku u Kataloniju. Imao je mnogo povjerenja u mene, čime sam stekao silno samopouzdanje. To mi je omogućilo mirnu pripremu za sva iskušenja u velikoj Barceloni.