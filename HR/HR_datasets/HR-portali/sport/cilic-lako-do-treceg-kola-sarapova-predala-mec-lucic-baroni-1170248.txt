Najbolji hrvatski tenisač Marin Čilić lakoćom se probio do osmine finala na ATP turniru Masters 1000 serije u Rimu, gdje je u utorak u 2. kolu nadigrao Amerikanca Ryana Harrisona sa 6-3, 6-2 te će se u četvrtak za četvrtfinale boriti protiv 9. nositelja Belgijca Davida Goffina. Bio je ovo peti dvoboj Čilića sa Harrisonom i njegova četvrta, ujedno i najuvjerljivija pobjeda. Prvi put su se sastali na zemljanoj podlozi, na kojoj se naš tenisač bolje snalazi, što je u Rimu i dokazao. Harrison nijednom nije uspio oduzeti servis Čiliću, a po dvaput je gubio gemove na početnom udarcu. Jedina prijetnja Čilićevom servisu bio je šesti gem drugog seta, u kojem je Amerikanac propustio dvije prilike za izjednačenje na 3-3. Kad je otklonio tu opasnost, Marin je odjurio po pobjedu do koje je stigao za 64 minute. Čilić će u četvrtak pokušati izjednačiti svoj najbolji rezultat u Rimu, a to je četvrtfinale iz 2011. godine. No, pred njim će biti vrlo težak zadatak. Protiv Davida Goffina je u četiri meča ostvario tek jednu pobjedu, u njihovom posljednjem dvoboju odigranom prošle godine u pariškom Bercyju. Goffin je za plasman u osminu finala rimskog Mastersa sa 3-6, 6-3, 6-2 svladao ljevorukog Španjolca Fernanda Verdasca. Mirjana Lučić-Baroni igrat će u osmini finala Premier 5 WTA turnira u Rimu, nakon što joj je u utorak Ruskinja Marija Šarapova predala meč 2. kola, zbog ozljede butnog mišića, pri vodstvu 2-1 u trećem setu. Utorak je bio dan loših vijesti za 30-godišnju rusku tenisačicu, jer je neposredno prije početka dvoboja s našom najboljom tenisačicom saznala kako nije dobila pozivnicu ni za glavni turnir, ni za kvalifikacije Roland Garrosa, da bi se potom i ozlijedila tijekom dvoboja s Mirjanom Lučić-Baroni, što joj je onemogućilo kretanje i prisililo na predaju, iako je u tom trenutku imala prednost 'breaka' u odlučujućem setu. Lučić-Baroni je bolje počela meč, otvorila ga 'breakom', što joj je bilo dovoljno za osvajanje prvog seta. U drugom je Šarapova došla do prednosti, povela 4-1 i bez poteškoća izborila treći set. I u setu odluke Ruskinja je došla do prednosti oduzevši servis Lučić-Baroni u prvom gemu, ali je tijekom odigravanja drugog gema osjetila bolove u butnom mišiću lijeve noge i zatražila liječničku pomoć. Nakon nekoliko minuta predaha i pomoći koja joj je ukazana u svlačionici, Šarapova se vratila na teren, ali je nakon dugačkog trećeg gema, u kojem je Lučić-Baroni spasila četiri 'break-lopte', odlučila predati meč. Tako je Mirjana stigla do svoje prve pobjede nad peterostrukom osvajačicom Grand Slam turnira i trostrukom pobjednicom u Rimu (2015, 2012. i 2011.) te prvi put nakon polufinala 1998. godine stigla do osmine finala u Rimu. Za mjesto u četvrtfinalu Lučić-Baroni će se u četvrtak boriti s pobjednicom dvoboja najbolje svjetske tenisačice Njemice Angelique Kaerber i Estonke Anett Kontaveit, koje će dvoboj 2. kola igrati u srijedu. 