Prelog je u petak, 12 svibnja, postao središnje mjesto amaterskog sporta u Hrvatskoj. Sportske igre mladih je na prigodnoj svečanosti pred više od 2500 stanovnika Preloga i okolice otvorio predsjednik Vlade Republike Hrvatske Andrej Plenković koji je tom prigodom istaknuo: - Sportske igre mladih i grad Prelog, u smislu stjecanja statusa grada, gotovo da su vršnjaci. Iza Sportskih igara mladih, ove vrijedne inicijative namijenjene svim mladima, stoji više od 20 godina tradicije. Igre nude mogućnost da svoje vrijeme iskoriste za druženje, razvijanje fizičkih aktivnosti i kroz sport stječu temeljne životne vrijednosti i načela. Želim svoj djeci poručiti da budu kompetitivni, fair, da znaju što je timski duh i korektnost, ali i život s prirodom. Baklju kojom se plamen Sportskih igara pronosi po cijeloj Hrvatskoj nosili su Branko Zorko, hrvatski olimpijac u atletici, Stjepan Hunjak, biciklist i Martin Slaviček, natjecatelj u powerliftingu u pratnji djece iz rukometnog kluba Prelog i nogometnog kluba Mladost Komet Prelog. Naš proslavljeni atletičar i višestruki olimpijac Branko Zorko dugogodišnji je ambasador Igara koji aktivno sudjeluje u poticanju djece na sport i zdrav život:  - Nakon profesionalne karijere ostao sam aktivan kao sportski djelatnik. Smatram da je izrazito važno da djecu što više uključujemo u sport, ne moraju biti na vrhunskoj razini, već da im damo mogućnost odabira kojim sportom i koliko će se njime baviti. Naša je dužnost da im omogućimo najbolje uvjete kako bi onda mogli doći do vrhunskih rezultata. Nakon paljenja plamena,  gradonačelnik Ljubomir Kolarek predao je baklju izaslanici gradonačelnice grada Mali Lošinj Martini Lipovac jer će taj grad sljedeći ugostiti Sportske igre mladih. Na svečanosti su nastupile mažoretkinje grada Preloga, a svim uzvanicima obratila se i mala tenisačica Tamara Balent i istaknula svoj doživljaj Igara:   - Htjela bih zahvaliti Sportskim igrama i gradonačelniku gospodinu Kolareku što su nam dali čast da je svečano otvorenje danas u našem malom gradu. Mi jako volimo sport, a Igre su najbolji način da kroz druženje i natjecanje provodimo slobodno vrijeme. Svi se natječemo jer se želimo plasirati i na završnicu u Splitu i družiti s našim vršnjacima iz cijele Hrvatske. Mislim da su Igre zakon i zato dođite nam opet sljedeće godine, voli vas sve Tamara. Mnogobrojnim okupljenima građanima Preloga i cijele Međimurske županije obratili se se i izaslanik predsjednika Hrvatskog sabora Darko Horvat, župan Međimurske županije Matija Posavec i izaslanik predsjednice Republike Hrvatske Ljubomir Kolarek. Gradonačelnik grada Preloga je istaknuo: - Prelog je grad djece, jako smo sretni i zahvalni što je naš grad koji između ostalog ima stogodišnju tradiciju, a najvažniji si nam osmjeh i sreća djece. Velika nam je čast što plamen Igara predajemo našem gradu prijatelju Malom Lošinju. Državna tajnica Središnjeg ureda za sport, Janica Kostelić spremno se odazvala sudjelovanju na ceremoniji: - Sportske igre su jako pozitivan projekt u koji je uključeno mnogo djece, a potrebno ih je uključiti još više kako bi bili aktivni i izgradili svoj karakter. Prijateljstva koja se steknu u sportu imamo cijeli život. Sve prisutne pozdravio je i Predsjednik Organizacijskog odbora Sportskih igara mladih Zdravko Marić:  - Zahvaljujem primarno djeci na povjerenju i  sudjelovanju sve ove godine. To nam daje poticaj i snagu da budemo još kvalitetniji, ali i odgovornost da našu djecu usmjerimo u prave vrijednosti sport, toleranciju i fair play. Važno je da ih maknemo od svih negativnih trendova u društvu koji su sve prisutniji. Ovim putem pozivam svu djecu da se i dalje prijavljuju na turnire Sportskih igara mladih, koja su za  svu djecu sva natjecanja besplatna kao i odlazak i smještaj na državnim završnicama u Splitu. Ponosan sam i sretan što je u  više od 20 godina kroz naš sustav natjecanja prošlo više od milijun sudionika. Svečano otvorenje je svojim dolaskom uveličao i ministar turizma Gari Cappelli. Svečanosti su još nazočili i predsjednica Sportskih igara mladih Srbije Ivana Jovanović, izvršni direktor Sportskih igara mladih Bosne i Hercegovine Mirza Bašinac, predsjednik Zajednice sportskih udruga grada Preloga Dejan Naranđa, izaslanica gradonačelnika Grada Zagreba Biserka Bucković, iz Gradskog ureda za obrazovanje, kulturu i šport te mnogobrojni drugi uzvanici. Voditeljski dvojac Doris Pinčić i Robert Kurbaša, i sami mladi roditelji, spremno su se odazvali na  podršku Igrama i družili se mnogobrojnim malim obožavateljima nakon otvorenja. Nakon ceremonije otvorenja uslijedio je sportski dio dana koji je uključivao utrku vrtićana na 40 m, natjecanje u graničaru, utrku na 60 metara, Kinder turnir u uličnoj košarci i turnir u odbojci na pijesku. U utrci na 30 metara izazov na natjecanje spremno su prihvatili i Janica Kostelić, Gari Cappelli i Zdravko Marić, tijekom kojeg je Janica stazu otrčala u svom prepoznatljivom slalom stilu i time dala prednost protivnicima. Predsjednik Vlade Andrej Plenković okušao se u košarci i pokazao svoje sportsko umijeće pred malim sportašima koji su se pripremali za sudjelovanje u Kinder turniru u košarci. Djeca su se borila za plasmane na državnim završnicama koje će se održati u srpnju u Umagu ( za sportove graničar i utrci na 60 m) i kolovozu u Splitu za ostale sportove. Borbenog duha ali i fair playa nije nedostajalo, dok su okupljeni roditelji, nastavnici i školarci bodrili svoje natjecatelje. Mala sportašica Nikolina Habuš je sa svojim vršnjacima sudjelovala u natjecanju u trčanju:  - Jako volim sport i htjela bih biti trkačica kad narastem. Igrala sam i nogomet i mislim da su cure bolje od dečkiju u nogometu.  Na pitanje koliko puta su pobijedile dječake u nogometu, spremno je uzvratila: nijednom! U središtu svih proteklih godina djelovanja Sportskih igara mladih su osnovnoškolci i srednjoškolci. Misija je Sportskih igara mladih da kroz druženje i sport promiču zdrav pristup životu i educiraju djecu i mlade od najranije dobi pozitivnim vrijednostima. Kao najmasovnija sportska manifestacija u ovom dijelu Europe pružaju priliku djeci osnovnih i srednjih škola da od travnja do kolovoza besplatno sudjeluju u vrhunsko organiziranim natjecanjima u 10 sportova. Sportske igre mladih održavaju se trenutno u 3 države – Hrvatska, Bosna i Hercegovina te Srbija, s namjerom širenja u još veći broj zemalja. U 2016. godini u Hrvatskoj je sudjelovalo više od 60.000 sudionika, u Bosni i Hercegovini natjecalo se gotovo  40.000 djece i mladih, a u Srbiji sudjelovalo je preko 30.000 sudionika. U 21 godinu  broj sudionika prešao je impozantnu brojku od milijun sudionika. Sportske igre mladih nisu samo prepoznate u zemljama domaćinima. One su organizirane pod pokroviteljstvom Međunarodnog Olimpijskog odbora i Europske komisije, a podržane od ambasadora Sportskih igara mladih, javnih osoba koje su prepoznale važnost rada s mladima. Između mnogih istaknutih javnih osoba ambasadorima Sportskih igara mladih postali su: Sir David Richards, Predrag Mijatović, Jose Mourinho, David Beckham, Sven Goran Eriksson, Lennart Johansson, Franz Beckenbauer, Jose Navarro, Arkady Dvorkovich te naš neizostavni Luka Modrić. Ovakav događaj ne bi bio moguć bez potpore Vlade RH, lokalnih zajednica i velikog broja sponzora i donatora kao i prijatelja Sportskih igara mladih. Svi predstavnici sponzora Sportskih igara mladih: tvrtka Coca-Cola, sponzor turnira u malom nogometu Coca-Cola Cup, Ferrero sponzor Kinder Sport turnira u uličnoj košarci, HEP sponzor turnira u rukometu, te partneri SIXT rent a car i CRODUX, te Hrvatske željeznice putnički promet koji Igre podržavaju već 15. godinu.  Svi sponzori, donatori i prijatelji Igara zaslužni su da Sportske igre mladih djeci i mladima u svim županijama širom Hrvatske pružaju mogućnost besplatnog sudjelovanja na natjecanjima, a najuspješnijim pojedincima i ekipama osigurano je besplatno mini ljetovanje u svojstvu sudionika državnih završnica u Umagu i Splitu. 