Foto: Screenshot CIBALIA je uspjela napraviti pravo čudo. Momčad iz Vinkovaca već je bila viđena u drugoj ligi, a onda se uspjela podići u finišu prvenstva i izbjeći izravno ispadanje te poslati Split u niži rang hrvatskog nogometa.  Dolaskom trenera Mladena Bartolovića u ožujku momčad je krenula igrati i dizati se na ljestvici, a na kraju je u posljednjem 36. kolu stigla do boda kod kuće (1:1) protiv Lokomotive i osigurala baraž za opstanak u Prvu HNL. "Bila je to posljednja utakmica sezone, jako šokantna za nas. Nismo očekivali da će se utakmica ovako odvijati i drukčije smo je zamišljali. No, kad nešto planiraš očito to ne bude tako, ali je ipak na kraju završilo onako kako smo priželjkivali. Uspjeli smo ne izgubiti i osvojiti bod kojim smo osigurali odlazak u dodatne kvalifikacije", rekao je nakon susreta Bartolović, te nastavio analizirati tešku utakmicu protiv Zagrepčana. "Utakmica kao utakmica. U prvom poluvremenu smo igrali jako loše, pogotovo nakon primljenog pogotka. Mislim da su nam se jednostavno noge odsjekle. Ne mogu reći da igrači nisu htjeli, ali je bila to naša nemoć u tim trenucima. Osjetila se nervoza i pad samopouzdanja. Međutim, u drugom dijelu smo puno bolje i agresivnije ušli u utakmicu. Imali smo vratnicu Pervana, a na kraju nas je pomazio taj pogodak Baše i donio priliku da u dodatnim kvalifikacijama osiguramo opstanak". Cibalia je bila praktički prežaljena, ali je Bartolović uspio podići momčad i i spasiti je ispadanja... "Nakon mog dolaska stvorila se neka pozitivna atmosfera u svlačionici, čak i nakon nekoliko poraza. Bili smo nadigrani, ali nismo pali u glavama i vjerovali smo da se možemo vratiti. Čekali smo taj neki pozitivan rezultat koji je došao protiv Slaven Belupa, što nas je jako diglo. I eto, na kraju smo pretvorili nešto što je nemoguće u moguće", poručio je strateg Cibalije.    Momčad iz Vinkovaca će u doigravanja za opstanak igrati protiv Gorice ili Solina, pa Bartolović upozorava kako ništa još nije gotovo, naprotiv. "Nije sve gotovo. Imat ćemo još dvije teške utakmice, ne znamo je li to Gorica ili Solin. No, mislim da smo i s ovim jako puno napravili i vjerujem da ćemo biti bolji u te dvije utakmice i izboriti opstanak", zaključio je.