Najpoznatiji europski sportski kanal Eurosport od subote 19. studenoga započet će s emitiranjem na hrvatskom jeziku objavljeno je na prezentaciji održanoj u srijedu tijekom koje su i predstavljeni neki od 25 članova komentatorske ekipe koja će raditi na hrvatskom Eurosportu. Hrvatski će tako postati 22. jezik na kojemu se emitira program Eurosporta. - Pokretanje Eurosporta na hrvatskom jeziku bila je naša želja već duže vrijeme, jer smatramo kako se sportske priče i emocije koje donosi sport moraju ispričati na lokalnom jeziku. No, kao što znate za sve treba pronaći pravi trenutak, a on je stigao sada - rekao je Saša Kojić, potpredsjednik za sport kompanije Discovery Networks za područje srednje i istočne Europe, Bliskog istoka i Afrike dodavši kako je Eurosport vrlo ambiciozan po pitanju kupovine televizijskih prava za sve velike sportske događaje. Tako je Eurosport već sada otkupio prava za sve ljetne i zimske olimpijske igre za Europu do 2024. godine, a među velikim događajima koje gledatelji mogu pratiti na kanalima ove sportske televizije bit će i svjetsko atletsko prvenstvo koje će se sljedeće godine održati u Londonu, svjetsko prvenstvo u plivanju iz Budimpešte, zatim sva četiri teniska "grand slam" turnira, pa prijenosi njemačkog nogometnog prvenstva i gotovo sva natjecanja u Svjetskim kupovima u zimskim sportovima. - Lokalizacija Eurosporta dio je našeg kontinuiranog ulaganja u značaj Eurosporta na svakom tržištu. Navijači će od sada uživati u Eurosportu na vlastitom jeziku, što će vjerujemo dodatno rasplamsati navijačke strasti.  Lokalizacija je iznimno važna posebno kad predstavljate priče o velikim hrvatskim sportašima - naglasila je Victoria Davies, potpredsjednica i menadžer Discovery Networksa za područje središnje i istočne Europe. Pokretanju Eurosporta na hrvatskom jeziku prisustvovale su i dvije hrvatske olimpijske pobjednice iz Rio de Janeira, Sandra Perković i Sara Kolak, te tenisač Borna Ćorić kojega uskoro očekuje finale Davis Cupa protiv Argentine u Zagrebu. - Ponosna sam što je Eurosport prepoznao uspjehe hrvatskih sportaša i odlučio pokrenuti program na hrvatskom jeziku - kazala je Perković dodavši kako je tijekom karijere već u nekoliko navrata gostovala u programu ove televizije. - Ovo je jako lijepa vijest pogotovo za nas atletičare jer naši roditelji više neće morati tražiti prijenose naših nastupa putem interneta već će nas moći gledati na televizorima - dodala je Kolak. - Pokretanjem Eurosporta na hrvatskom vjerujem kako će publika u hrvatskoj na kvalitetniji način moći pratiti naše mečeve - smatra Ćorić. Iako je ranije ove godine nakon više od 40 godina rada na Hrvatskoj televiziji otišao u mirovinu, doajen hrvatskog sportskog novinarstva Mićo Dušanović nije mogao odoljeti pozivu Eurosporta kako bi se ponovno aktivirao. - To što me je Eurosport izvukao iz mirovine je dovoljan pokazatelj koliko je on važan - kratko je prokomentirao Dušanović svoj novi angažman. Među komentatorima bit će i nekoliko bivših proslavljenih hrvatskih sportaša koji će zahvaljujući vlastitom iskustvu gledateljima zasigurno moći još više približiti događaje koje će prenostiti. Među njima je i nekadašnji europski prvak u plivanju leđnim stilom Gordan Kožulj. - Bit će mi iznimno drago sudjelovati u ovoj priči, pogotovo u popularizaciji plivanja. Lokalizirani Eurosport pomoći će prvenstveno mlađim generacijama da se sažive sa sportom koji ih zanima - izjavio je Kožulj. Lokalizirani Eurosport s hrvatskim komentatorima bit će dostupan na svim platformama na kojima se Eurosport i dosada emitira u Hrvatskoj, ali na engleskom jeziku. To su Vip TV, B.net TV, Amis TV, Total TV, Evo tv, H1 TV, UMU, Terrakom te Zabava i to. 