Slovenka Ilka Štuhec osvojila je zlatnu medalju u spustu na Svjetskom prvenstvu u St. Moritzu s vremenom 1:32.85! Sjajna Slovenka odnijela je pobjedu ispred Austrijanke Stepahnie Venier koja je imala 40 stotinki sporije vrijeme (1:33.25) i brončane Amerikanke Lindsey Vonn koja je kasnila 45 stotinki. Za 26-godišnju Štuhec ovo je prva medalja sa svjetskog prvenstva.  Vonn, koja se nedavno vratila na staze nakon oporavka od loma ruke i odvozila samo pet utrka Svjetskog kupa, ovo je sedma medalja sa svjetskih prvenstava. Švicarac Beat Feuz osvojio je u nedjelju zlatnu medalju u spustu na Svjetskom prvenstvu koje se održava u St. Moritzu s vremenom 1:38.91, ispred Kanađanina Erika Guaya i Austrijanca Maxa Franza. Srebrnu medalju osvojio je Guay, koji je prije četiri dana slavio u superveleslalomu, s vremenom 1:39.03 i zaostatkom od 12 stotinki za pobjednikom, dok je Austrijanac Max Franz osvojio brončanu medalju sa zaostatkom od 37 stotinki za Švicarcem. Četvrto mjesto zauzeli su bivši svjetski prvak također Švicarac Patrick Kueng i Norvežanin Kjetil Jansrud koji su utrku završili s istim vremenom, sa 39 stotinke zaostatka (1:39.30). Dan nakon svog 30. rođendana, Feuz je došao do svog prvog zlata na svjetskom prvenstvu nakon što je osvojio broncu prije dvije godine u Beaver Creeku (Colorado) Ovaj spust za skijaše trebao se održati u subotu no odgođen je zbog guste magle, s start je iz istog razloga danas spušten. 