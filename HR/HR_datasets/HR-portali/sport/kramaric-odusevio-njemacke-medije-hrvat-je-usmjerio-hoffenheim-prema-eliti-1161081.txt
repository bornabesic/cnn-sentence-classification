Hoffenheim je prvom povijesnom pobjedom nad Bayernom (1:0) priredio veliko iznenađenje u 27. kolu Bundeslige. Doduše, taj poraz nije prouzročio vodećem Bayernu nikakve poteškoće, ali je zato momčad 29-godišnjeg trenera Juliana Nagelsmanna, čija je taktika oduševila njemačke medije, stigla na treće mjesto koje izravno vodi u Ligu prvaka. Junak je bio Andrej Kramarić, autor sjajnog pogotka u 21. minuti. – Bayernov vratar Ulreich bio je na lopti koja je išla brzinom od 93 km/h, ali nije mogao spriječiti gol. Kramarić je stigao prošlog ljeta za 10 milijuna eura iz engleskog prvaka Leicestera, a sada je usmjerio Hoffenheim prema eliti – hvali Sport Bild hrvatskog napadača i dodaje podatak kako je ovo Kramariću bio 11. ovosezonski gol i sedmi u zadnjih pet utakmica. Pohvalio ga je i trener Nagelsmann. – Kramarićev je gol bio vrlo važan za nas. Lopta je malo mijenjala smjer i ne može se kriviti Ulreicha. Krama je bio ponosan nakon velikog trijumfa. – Sretan sam i ponosan na sebe, na momčad, na cijeli klub. Trenutačno živimo svoj san i nadam se da ćemo dočekati kraj sezone ovako visoko. Još nije gotovo, imamo još puno igrati, ali dat ćemo sve od sebe – izjavio je za 24sata pa nakon toga otišao na dopinšku kontrolu. Za svoj sjajni pogodak kaže kako je to bio trenutak inspiracije. – Lopta mi je došla i samo sam raspalio po njoj. Naravno da sam sretan zbog gola, ali mislim da smo trebali dobiti i s većom razlikom, dva ili tri gola – zaključio je raspoloženi hrvatski reprezentativac. >>Kramarić fenomenalnim golom srušio veliki Bayern, Niko Kovač opet izgubio! 