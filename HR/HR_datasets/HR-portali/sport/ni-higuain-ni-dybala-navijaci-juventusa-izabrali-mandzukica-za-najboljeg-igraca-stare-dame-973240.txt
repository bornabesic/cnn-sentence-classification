Foto: Guliver Image/Getty Images KAD je došao u Torino, mnogi su sumnjali. Stara dama prodajom Paula Pogbe za nestvarnih 105 milijuna eura iz Napolija dovela je argentinski stroj za golove Gonzala Higuaina kojeg je platila za poslovično ekonomične Torineze astronomskih 90 milijuna. Jasno je bilo da Gonzalo mora igrati, a u napadu je Allegri  imao još jednog nedodirljivog – Paula Dybalu, mladu argentinsku senzaciju, za kojeg su Real i Barca bili spremni iskrcati novca koliko treba, samo da ga dovedu u svoje redove. Status Marija Mandžukića u tako postavljenom odnosu snaga u svlačionici Juventusa ostavljao je puno upitnika, no hrvatski majstor uspio je razuvjeriti sve one koji su bili skeptični prema njegovoj budućnosti u prvaku Italije i nametnuo se kao jedan od ključnih igrača Juventusove sezone iz snova. Juve je u Italiji osvojio dvostruku krunu, a 3. lipnja u Cardiffu igrat će i finale Lige prvaka protiv Reala. Sezona da bolja ne može biti, a navijači su izabrali najboljeg Juventina, čovjeka koji je po njima najzaslužniji za fenomenalne rezultate Stare dame. Junak Juventusa zove se Mario Mandžukić. Čitatelji popularnog nogometnog navijačkog portala BiancoNero.com uvjerljivo su izabrali Mandžu u izboru za MVP sezone. Hrvatski napadač osvojio je 44.9% glasova, a iza sebe je ostavio Higuaina (33%), Buffona (10.2%) i Dybalu (6.5 %). Nekoliko glasova dobili su još samo Bonucci, Pjanić i Dani Alves. A o važnosti Mandžukića za igri Juventusa dovoljno govore i riječi bivšeg talijanskog braniča i komentatora Sky Sporta Danielea Adanija. Adani je usporedio Mandžinu ulogu s ulogom koju je imao Samuel Eto'o 2010. godine kada je Inter osvojio trostruku krunu. "Nitko nije mogao ni zamisliti Mandžukića na lijevom krilu. Allegri je pokazao da je genijalan trener - jasno je da ima utjecaj na momčad, da uvijek traži pobjedu i bolji nogomet. Mislim da je nemoguće uspoređivati Mandžukića i Eto'oa - igrača koji je odigrao pet odličnih utakmica u Ligi prvaka. A i Mourinhov Inter je gubio bodove u prvenstvu i u posljednjem kolu osigurao naslov. Juventus je razbio sve", rekao je Adani. Cijelu sezonu Mandžo je doslovce krvario za momčad. Kako popularna nogometna frazetina kaže, ''stavljao je glavu tamo gdje mnogi ne bi ni kopačku'', bio je prva crta obrane i čovjek koji je obavljao prljave poslove da bi Higuain i Dybala mogli nesmetano puniti protivničke mreže.Navijače je svojom požrtvovnošću oduševio odmah, dok je medije svojom hrabrošću postepeno kupovao. Novinari na ''Čizmi'' koji mu u početku i nisu bili previše skloni posebno je oduševio herojskim nastupom u finalu Kupa Italije, u kojem je Juve pobijedio Lazio 2:0. Dan prije finala Juveov trener Allegri najavio je kako je Mandžin nastup dvojben zbog ozljede leđa, a na dan utakmice za trofej, talijanski mediji najavili su da neće igrati. Mandžukić je ipak nastupio, a svoju nepoderivost nije dokazao samo igranjem usprkos bolnim leđima, uz koje je iznimno neugodno i hodati, a kamoli boriti se na utakmici za trofej protiv vrhunskog suparnika.  Krajem prvog poluvremena sudario se s Bastosom i pao na teren ošamućen, dok mu je iz arkade lila krv. Izašao iz igre, a navijači i novinari očekivali su da se neće vratiti u drugom poluvremenu, odnosno da on i Allegri neće riskirati s do kraja načetim igračem prije ključnih utakmica sezone; protiv Crotonea za osiguranje talijanskog naslova i finala Lige prvaka s Realom.  Ali Mandžukić se vratio na terenu u nastavku sa šavovima na ranjenoj glavi te igrom, borbenošću i požrtvovnošću tko zna koji put oduševio talijansku javnost. Ugledna Gazzetta dello Sport ocijenila ga je tada visokom sedmicom. U Italiji se novinari ne rasipaju visokim ocjenama kao u Hrvatskoj, pa ocjena sedam u Italiji znači barem osmicu po hrvatskim kriterijima. Opisno je Gazzetta ovako rezimirala Mandžukićev nastup: "Isporučio je njegovu uobičajenu porciju kopanja, oranja i sprintanja. Nakon što je zbog udarca u arkadu krvario kao Rocky i ovaj borac vratio se jači nego ikada". Tuttosport je također nahvalio igrača koji "doslovno krvari za dres njegove momčadi." "SuperMario Mandžukić, više branič nego napadač, opet je nosio križ za cijelu njegovu momčad." Prošlog tjedna, kad je Juve 3:0 pobjedom protiv Crotonea osigurao šesti uzastopni naslov, ranjeni Mandžo ne samo da je igrao od početka, nego je i zabio prvi gol koji je otklonio sve dvojbe i usmjerio Staru damu do titule. Danas kad se moderni nogomet otuđio od navijača, kad velika većina stranih legionara dolazi u klubove zaraditi novac lišena svake emocije prema dresu i grbu kluba čije boje brane, Mandžukić je dokazao da je pripadnik stare garde igrača – onih koji će dati i posljednju kap krvi za klub čiji je član. A takve igrače navijači cijene i to je ovaj izbor u konačnici pokazao.