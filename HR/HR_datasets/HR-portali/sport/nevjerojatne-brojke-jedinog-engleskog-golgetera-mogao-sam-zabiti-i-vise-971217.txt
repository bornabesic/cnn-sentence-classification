I OVE sezone se vodi žestoka bitka za najboljeg strijelca engleske Premierlige, a kao i lani na vrhu lige kojom dominiraju stranci ponovo je Englez. Harry Kane briljira drugu sezonu zaredom i mogao bi postati prvi napadač od 2013. i Robina Van Persieja koji će dvije godine zaredom biti prvi strijelac Premierlige. Sinoć je zabio čak četiri gola bivšim prvacima Leicester Cityju u pobjedi 6:1. Time je Tottenhamov "Killer" stigao do 26 pogodaka u ligi ove sezone, ima dva više od Romelua Lukakua i tri više od Alexisa Sancheza, dok je Diego Costa zaostao na 20 premierligaških golova. Kane je ukupno u 37 nastupa zabio 32 gola i 7 puta asistirao. Tek su mu 23 godine, golgeterske sposobnosti više nisu upitne, pa se postavlja pitanje gdje će jedan od najtraženijih napadača nastaviti karijeru.  "On je trenutačno jedan od najboljih napadača svijeta", hvali ga trener Tottenhama Mauricio Pochettino i najavljuje da Kane ovog ljeta ne ide nikamo s White Hart Lanea. "On je poseban igrač i voli Tottenham. Ostat će ovdje i sljedeće sezone. Kane puno znači za našu momčadi, jedan je od najboljih, a njegove igre to dokazuju". Kane je lani osvojio "zlatnu kopačku" s 25 pogodaka, što je nadmašio već sada, kolo prije kraja sezone. U prosjeku u Premierligi zabija svake 94 minute.   "Vjerojatno sam mogao zabiti i više. Prvi put u karijeri zabio sam četiri gola na utakmici. Utrka za zlatnu kopačku se zahuktala i želio sam zabiti gol ili dva kako bih pojačao pritisak, ali zabiti četiri je bilo nevjerojatno", rekao je Kane nakon novog dostignuća.   Iako je igrao 915 minuta manje nego lani i zbog ozljede izbivao gotovo tri mjeseca, uspio je zabiti više golova nego prošle sezone, a u 2017. je zabio više od ijednog drugog igrača u ligi.   "Ovo je moja najbolja sezona dosad. Propustio sam 11 tjedana, ali naporno sam radio dok sam bio ozlijeđen kako bih se vratio u boljoj formi nego što sam bio ranije", dodao je.   Kane je tek peti nogometaš koji je u Premierligi zabio 25 ili više golova u dvjema uzastopnim sezonama. Osim spomenutog Van Persieja, to je uspjelo i Robbieju Fowleru, Thierryju Henryju i Alanu Sheareru. Sa sinoćnja četiri, Kane je skupio čak 10 golova protiv Leicestera, nijednom klubu nije zabio više. Ovaj hat-trick bio mu je četvrti ove sezone i tek je peti nogometaš koji ih je uspio postići tri ili više u prvenstvu u jednoj sezoni.