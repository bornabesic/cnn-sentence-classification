Svjetsko prvenstvo u Italiji 1990. Svi gledaju što će napraviti Diego Maradona, Roger Milla, Claudio Caniggia, Gary Lineker, Roberto Baggio...  Svi osim dječaka (12) u plavom dresu Italije. Njega oni ne zanimaju od trenutka kad je vidio Thomasa N'Konoa, najboljeg afričkog golmana svih vremena. - Svi su pričali samo o Maradoni i Linekeru, ali mene N'Kono opčinio. To što je napravio s Kamerunom u Italiji motoviralo me da postanem golman - rekao je Gigi Buffon koji je u mlađim kategorijama igrao napadača. Kamerun je 1990. prošao u četvrtfinale, a ispao je od Engleske. N'Kono je branio na tri svjetska prvenstva '82., '90. i '94. i da nije bilo njega, talijanski nogomet u zadnjih dvadeset godina vjerojatno bi izgledao nešto drugačije. - Tata, kupi mi rukavice - rekao je Gigi nakon tog prvenstva. Od tada je osvojio osam scudetta, pet puta bio je u najboljih 11 na svjetskim prvenstvima, rekordnih 168 puta branio je za Italiju, ima 621 utakmicu za Juventus s kojim večeras igra svoj treći finale Lige prvaka, nakon poraza 2003. i 2015. Gigija je kamerunski golman toliko oduševio da je sina nazvao po njemu. - Kad smo se zadnji put vidjeli N'Kono i ja, pitao me kako mi je sin Luis Thomas. Rekao sam mu da je i on nogometaš, ali neće na gol. Više voli igrati napadača. Tako mu je i tata počeo - ispričao je Buffon. Real Madrid brani titulu i lagani je favorit, ali Juventus je do finala primio samo tri gola i jedini je bez poraza u tom natjecanju ove sezone. Real ima Ronalda, Juventus Buffona, kojem bi osvajanje Lige prvaka bila kruna veličanstvene karijere. I ne samo to. Ako Juventus osvoji europski naslov, a Buffon bude među najboljima, bilo bi vrijeme da ga nominiraju za Zlatnu loptu, a isto tako bi bio red i da je osvoji kao prvi golman nakon legendarnog Rusa Lava Jašina koji je to uspio 1963.  - Čini se kao da me trofej Lige prvaka uspješno izbjegava. Gubio sam finala i dosta mi je toga. Sanjam da podignem tu kantu visoko u zrak - rekao je Buffon. Čovjek koji ga je inspirirao da postane golman poručio mu je: - Gigi, stani na gol i uživaj kao što si uvijek uživao. Ako ćeš uživati, pritisak će nestati i nagrada će doći - rekao mu je Thomas N'Kono (60).