Vraća se u klub u kojem je proveo dvije sezone i koji ga je lansirao u Španjolsku i Francusku. Damir Bičanić potpisao je dvogodišnji ugovor sa Zagrebom, objavio je klub na službenoj stranici. - Nisam razmišljao o povratku kući, ali kad je stigao poziv Zagreba, nisam puno dvojio. Zagreb je klub koji se ne odbija. Sretan sam što ću biti dio te sportske priče i siguran sam da u sebi imam još kvalitetnih rukometnih godina i da svojim iskustvom i kvalitetom mogu pomoći. Drago mi je da ću igrati Ligu prvaka u kojoj moj Chamberry nije nastupao u proteklih nekoliko godina, a veseli me i igranje u SEHA ligi u kojoj joj nisam nastupio - rekao je Bičanić.  Nastupao je za RK Osijek, RK Agram Medvešćak, RK Zagreb, španjolski Ademar Leon i francuski Chamberry, a u nacionalnom je dresu osvojio srebro na Mediteranskim igrama u Almeriji 2005. godine i Europskom prvenstvu u Austriji 2010. godine. - Kad sam prije devet godina odlazio iz Zagreba tu su bili iskusniji igrači poput Ivana Balića ili Marka Kopljara, dok je danas situacija malo drugačija. Pratio sam Zagreb cijelo vrijeme i mislim da imaju sjajnu priču u kojoj dominiraju mlađi igrači koji su se kroz ovih par godina afirmirali, a najvažnije u svemu tome je da rezultat nije izostao - dodao je lijevi vanjski Zagreba.