Rijeka je danas u sjajnoj atmosferi Rujevici napravila veliki korak prema finalu Hrvatskog nogometnog kupa. Momčad Matjaža Keka u prvoj polufinalnoj utakmici svladala je Osijek s 3:1. Junak Riječana bio je Mario Gavranović koji je zabio sva tri gola. Prvi je stigao već u osmoj minuti kada je Matei ubacio, a Gavranović iz blizine pospremio loptu u mrežu. U 23. minuti na semaforu je stajalo 2:0. Nakon udarca iz kuta Andrijašević je s druge vratnice loptu glavom vratio na peterac gdje se našao Gavranović i pospremio je u mrežu. Švicarski Hrvat hat-trick zaključio je u 71. minuti. Mišić je lijepo pronašao Zutu koji je proslijedio loptu u sredinu, a Gavranović iz blizine skrenuo loptu u mrežu. Kakvu-takvu nadu Osijeku donio je Antonio Perošević u 75. minuti. Kulušić je srušio Lopu, sudac Fran Jović opravdano pokazao na bijelu točku, a Perošević s 11 metara sigurno pogodio za konačnih 3:1. Rijeka je danas bila puno bolja momčad i tako jednom nogom zakoračila prema finalu. Riječani su u lovu na dvostruku krunu budući da vode u prvenstvu i imaju šest bodova viška ispred Dinama. Uzvratna utakmica je 14. ožujka u Gradskom vrtu, a pobjednik ovoga dvoboja gotovo sigurno će igrati protiv Dinama koji je danas u drugom polufinalu pregazio Split sa 6:0. >> Dinamo na krilima nevjerojatnog Hodžića razbio Split 6:0 i došao na korak do finala 