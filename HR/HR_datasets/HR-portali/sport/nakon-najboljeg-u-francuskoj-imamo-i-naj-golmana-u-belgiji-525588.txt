Samo šest mjeseci trebalo je Lovri Kaliniću da se upiše u povijesne knjige belgijskog Genta, nakon prve polusezone postao je najbolji igrač svog novog kluba, a sad je proglašen i najboljim golmanom belgijskog prvenstva. Lovre Kalinić je slavio u izboru igrača belgijske Jupiler lige sa 740 bodova, ispred golmana Anderlechta Francka Boeckxa s 476 bodova, te Mathewa Ryana iz Genka koji je skupio 334 boda. - Osjećaj je prekrasan, no ipak sam se iznenadio kad mi je javio trener golmana da sam upravo ja izabran. On je putovao na svečanost, jer sam se morao u Zagreb, odakle ujutro putujem za SAD s reprezentacijom. Sretan sam i ponosan, ovo mi je samo poticaj za još jači rad, koji me i doveo do ove nagrade - javio se presretni Kalinić, koji se pridružio bivšem suigraču iz Hajduka i reprezentacije Danijelu Subašiću, koji je nedavno proglašen najboljim golmanom Francuske lige. - Drago mi je da su hrvatski golmani cijene po svijetu, smatram da imamo i te kako kvalitetnih golmana u našim klubovima, i jako sam sretan zbog toga. Subašić je napravio velike stvari u svojoj karijeri, drago mi je radi njega, jer je sve zaslužio poštenim radom i trudom, koji je kad-tad morao doći na naplatu. Iskoristio bih priliku i zahvalio svojoj obitelji, ljudima u klubu, trenerima i navijačima, koji su napravili sve da mi olakšaju prilagodbu na novu sredinu. Nagrada je priznanje, ali i obaveza. - Uvijek želim dati sve od sebe i sigurno da me nagrada gura dalje, no nogomet je momčadski sport, draži bi mi bio neki trofej i nadam se da ću ga s Gentom i osvojiti. Kad sam prije šest mjeseci dolazio, bili smo ispod mjesta koje vodi u doigravanje. Na koncu smo se plasirali i odigrali stvarno odlično. U 19 utakmica drugoga dijela imali smo svega tri poraza, ostaje žal za tom zadnjom utakmicom protiv Bruggea koja nas je mogal odvesti u Ligu prvaka, ali moramo nešto ostaviti i za narednu sezonu. Na ljeto krećemo ispočetka i nadam se da ćemo sljedeću sezonu okončati puno uspješnije nego ovu - zaključio je Kalinić, koji je u čak osam od tih 19 utakmica sačuvao praznu mrežu.