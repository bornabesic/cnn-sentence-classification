Pripadnici Torcide iz dubrovačkog predgrađa Mokošice i dio branitelja mirnim su prosvjedom spriječili radnike da po nalogu gradonačelnika Andre Vlahušića u četvrtak preboje grafite posvećene gardijskim brigadama koje su branile jug Hrvatske u Domovinskom ratu. Oko 50 pripadnika Torcide prosvjedovalo je na ulazu u Mokošicu, a prebojavanje grafita spriječili su polijevajući ih vodom i uljem te pasivnim otporom. Za izjave nisu bili raspoloženi, a sve je trajalo oko dva sata. Torcidaši su se okupili oko grafita,  a neki su se popeli i na skele postavljene zbog oslikavanja zida. Gradonačelnik Vlahušić potvrdio je kako je izdao nalog da se uklone grafiti koji su nastali bez dopuštenja gradske uprave, a istaknuo je kako bi to učinio da je riječ o bilo kojem dijelu Dubrovnika. – Potpisao sam nalog da se neprimjerene slike na javnim površinama uklone i da se napravi bijela pozadina. To radimo svugdje drugdje u Dubrovniku, nema to veze ni s Mokošicom ni s onim što piše na grafitima. Što bi bilo da je nacrtano na Pilama? Kako bi reagirali novinari, javnost ili Mato Franković da je to napravljeno, možda, na Pločama ili zidinama, ili možda u Lapadu – upitao je Vlahušić te dodao da je policija ta koja mora osigurati uvjete za uklanjanje grafita. – Ako policija želi poštovati pravnu državu, onda neka napravi ono što smo od njih tražili. Ostajem čvrst u svojem stavu. To ne može biti tamo, a policija i Državno odvjetništvo ispituju tko je pozvao da se naprave ti grafiti. Ja sam podnio prijavu protiv ljudi koji su to napravili, a priložio sam i objavu HDZ-ova saborskog zastupnika Mate Frankovića u kojoj na Facebooku poziva građane na neposluh. Pitam državu koja je razlika između Ivana Pernara i Mate Frankovića ili ljudi koji crtaju u Mokošici – istaknuo je Vlahušić. Na pitanje kad se može očekivati uklanjanje grafita, Vlahušić je odgovorio da se on ne bavi neredom. – To ovisi o pravnoj državi, hoće li osigurati da javne površine budu čiste i uredne – zaključio je. Inače, Vlahušić je polovicom prosinca podnio prijavu protiv Frankovića jer je na Facebooku napisao kako treba "zaustaviti gradonačelnika u odlasku u suludom pokušaju brisanja grafita". "Kao stanovnik Mokošice, smatram da je grafitima gardijskih brigada koje su oslobodile naš grad mjesto na ulazu u Mokošicu jer na primjeren način izražavaju naše poštovanje prema svim gardijskim brigadama i njihovim članovima, a koji u velikom broju nisu bili s područja grada Dubrovnika, ali su bili spremni dati svoje živote za naš grad. Vrijeme je da kažemo 'dosta je bilo' Andru Vlahušiću! Pozivam sve stanovnike da zajedno zaustavimo gradonačelnika na odlasku u ovom suludom pokušaju brisanja grafita naših gardijskih brigada", napisao je tada Franković. 