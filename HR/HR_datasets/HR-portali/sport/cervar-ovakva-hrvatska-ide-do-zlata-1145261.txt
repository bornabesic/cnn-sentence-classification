Svu moć Norveške osjetio je makedonski izbornik Lino Červar u osmini finala SP-a. Njegova je momčad izgubila s 24:34 (10:12). – Igrali smo bez dvojice važnih igrača, ozlijeđenih Mirkulovskog i Manaskova, bio je to ipak preveliki hendikep. Nismo im mogli parirati svih 60 minuta, nadtrčali su nas, ali u prvom smo poluvremenu bili gotovo ravnopravni, nisu nam uspjeli pobjeći. Pali smo tek u nastavku – kaže Červar. I koliko je god Lino bio razočaran neuspjehom svoga sastava, toliko ga je razveselila Hrvatska u četvrtfinalu sa Španjolskom: – Sve je bilo izvrsno, i igra i rezultat! Drago mi je da smo sad među četiri najbolja sastava i lagano se otvaraju vrata da odemo do kraja. No sad će trebati još malo podignuti igru na višu razinu. Borbenost je bila na visini, pršte volja i želja, očito je da su dečki gladni uspjeha i to je fenomenalno, jer bilo bi najgore kad bi se sad, nakon jedne velike pobjede javilo samozadovoljstvo. Idemo dalje, do kraja, nema spavanja ni opuštanja, bit će razloga za veliko slavlje... Štrlek se podredio momčadi Zanimljivo je da protiv Španjolske, nakon dugo, dugo vremena, Manuel Štrlek nije zabio gol! Istina, nije se ni igralo na krila (i Horvat je zabio samo dva sa svoje pozicije), ali je li to zabrinjavajuće? – Ne, nimalo. Znate, kažu Amerikanci, “kad postaneš dio momčadi, prestaješ biti pojedinac”! Dakle, Štrlek se posve podredio momčadi, bio je dobar u obrani, a postoje utakmice kad na suparničku 6-0 široku obranu krila nemaju prostora – smatra Červar. Što bi moglo presuditi pobjednika u dvoboju s Norvežanima? I tko je favorit? – Hrvatska je apsolutni favorit! Dečki su puni samopouzdanja, ali nisu euforični i to je dobro, svjesni su da najvažnije tek dolazi i da imaju veliku priliku potvrditi da je Hrvatska rukometna velesila. Što će presuditi? Uvijek govorim da obrana donosi pobjede, obrana, a ne napad. Vidjelo se, uostalom, to i protiv Španjolske, naša je 6-0 zona bila izvrsna, vratar Stevanović u ključnim trenucima bio je sjajan, za razliku od porozne španjolske obrane i vratara koji im nisu gotovo ništa obranili. Dobra obrana više je od pola pobjede i vjerujem da je to naš najjači adut protiv Norveške. Imamo visinu i neće Norvežani moći tako lako “prepucavati” zonu kao što su radili Mađarima i mojim Makedoncima. Uigravanje u klubovima Istaknuli ste našu 6-0 obranu. Međutim, sjećamo se da je Hrvatska najbolji rukomet, i s vama na klupi, ali i prije vas, igrala s 3-2-1 obranom! Zašto Hrvatska već godinama više ne igra tu obranu? – E, to je odlično pitanje, za pravu stručnu analizu. I sasvim ste u pravu, obrana 3-2-1 je svakako najbolja obrana! Ali ne može se ta obrana posložiti za 10-ak pripremnih dana u reprezentaciji, treba to vježbati u klubovima. Istina je da je obrana u temelju stvar borbenosti, volje i želje, ali postoje finese koje se moraju utrenirati, posebno u 3-2-1 načinu igre – kaže Červar. Prvi sam prepoznao Cindrića Je li vas tko posebno ugodno iznenadio u igri sa Španjolskom? – Svi su zaslužili čestitke, ali moram istaknuti da me oduševio Mamić, dečko ima muda, hrabar je, pun samopouzdanja, ne odustaje nakon promašaja i stalno okomito napada suparničku zonu! A u stopu ga je pratio i Cindrić. Slažete li se da smo s Cindrićem dobili modernog, brzog i nepredvidivog organizatora igre? Nebrojeno je puta naša reprezentacija djelovala posve bezopasno, bezidejno i sporo u napadu, pa čak i u posljednjim igračkim sezonama Balića i Metličića. A sad se stalno nešto događa, Luka se sjajno dopunjuje s Duvnjakom. – Sretan sam što ste to primijetili, jer sam ga prvi prepoznao, prije četiri godine na juniorskom SP-u, izbornik je tada bio Slavko Goluža i odmah sam mu ukazao na Luku. I potom sam ga doveo u Metalurg. Mnogi su tada govorili da je nizak, ali su zanemarili da je vrlo skočan. Luka je “prevara” za suparnika, džoker, bio je nositelj igre u Metalurgu, a sad je to i u Vardaru i hrvatskoj reprezentaciji! 