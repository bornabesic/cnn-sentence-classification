Ni najgori pesimisti u taboru Marina Čilića, ili među njegovim brojnim navijačima, nisu mogli pomisliti da će naš najbolji tenisač u novu sezonu ući gubitkom četiri od pet setova. Ali upravo se tako dogodilo: nakon 1:2 protiv Kovalika u Chennaiju, Marin je nastup na Australian Openu u Melbourneu započeo s 0:2 u setovima protiv 26-godišnjeg Poljaka Jerzyja Janowicza, danas 273. tenisača svijeta, koji zasigurno vrijedi više. U Melbourneu 38 stupnjeva U Melbourneu je nastupio sa zaštićenim renkingom, jer zbog operacije koljena lani gotovo da i nije igrao. No, u kolovozu 2013. godine bio je 14. na ATP listi, nakon što je iste godine u Wimbledonu stigao do polufinala. Poljak je, dakle, poveo s 2:0, no Čilić se nije predavao. Ubacio je u brzinu više, servis ga je počeo bolje služiti, pa je još jednom, peti put u karijeri, okrenuo 0:2 u setovima i na kraju, nakon nešto više od tri sata igre po velikoj vrućini (u Melbourneu je jučer izmjereno 38 Celzijevih stupnjeva) pobijedio sa 4:6, 4:6, 6:2, 6:2, 6:3. Zanimljivo, Čilić je na isti način dobio Janowicza i u njihovu prethodnom dvoboju u Davisovu kupu, 2014. u Varšavi, samo je tada bilo 3:6, 6:7 (5), 6:4, 6:1, 6:3. – Znao sam da će biti teško jer je Janowicz igrač koji sjajno servira i igra prilično agresivno. Dakle, može biti jako opasan, pogotovu ako su uvjeti brzi, kao u Melbourneu. Možda je to donijelo malo nesigurnosti u mojoj igri na početku. Bio sam preoprezan, oklijevao sam i nisam dobro servirao – kazao je Čilić te potom podrobnije objasnio: – Osjetio sam da nisam bio maksimalno unutra s emocijama i motivacijom. Srećom sam dobio prvi break na početku trećeg seta, pa sam nakon toga zaigrao puno bolje i agresivnije. Bio sam puno čvršći, ali nije lako vratiti se nakon 0:2 – priznao je Čilić kojemu je pomoglo i to što je Janowicz u trećem i četvrtom setu na set-loptama napravio dvostruke pogreške pri serviranju. Zapravo, u završnici susreta vidjelo se da Poljak ostaje bez svježine i koncentracije. A Čilića je poslužio i servis, pogodio je 26 asova. Marinov suparnik u drugom kolu bit će još jedan 26-godišnjak, Britanac Daniel Evans, koji je u prvom kolu bio bolji od Argentinca Bagnisa sa 7:6 (8), 6:3, 6:1. Ana Konjuh u paru s Benčič – Nikad nisam igrao s njim. Znam samo da je imao solidnu prošlu sezonu, talentiran je i može biti opasan. No, želim ući u meč onako kako sam s Janowiczem završio – istaknuo je Čilić koji na Australian Openu nastupa samo u pojedinačnoj konkurenciji. Ostali naši igrači i igračice upareni su na sljedeći način: Ivan Dodig sa Španjolcem Granollersom, Mate Pavić s Austrijancem Peyom, Nikola Mektić s Amerikancem Bakerom, Darija Jurak s Australkom Rodjonovom, Mirjana Lučić-Baroni s Njemicom Petković, a Ana Konjuh sa Švicarkom Benčič. I još jedna zanimljivost s Australian Opena. Skupina australskih stručnjaka opservirala je nastupe najboljih tenisača posljednjih godina na tom turniru i došla do zanimljivih podataka. Andy Murray najviše je trenirao, a Novak Đoković je najbrži. Trčao je i do 36 kilometara na sat (Bolt 44,7), Roger Federer potegne do 26, a Simona Halep je s 23 kilometra za nijansu brža od Čilića i Thiema.