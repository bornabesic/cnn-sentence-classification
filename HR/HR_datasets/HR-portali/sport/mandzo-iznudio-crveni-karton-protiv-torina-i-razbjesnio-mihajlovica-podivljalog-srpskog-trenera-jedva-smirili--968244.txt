U TORINSKOM derbiju Juventus je na svom stadionu bio na pragu prvog prvenstvenog poraza od kolovoza 2015. godine, a onda je u 92. minuti Gonzalo Higuain pogodio za 1:1, rastužio navijače Torina i doveo Juventus na tri boda od obrane naslova.  Torino je vodio od 52. minute pogotkom Ljajića iz slobodnog udarca. Posljednjih pola sata gosti su igrali s igračem manje, jer je Acquah zaradio drugi žuti karton. Brojčanu prednost Juventus je iskoristio u drugoj minuti sučeve nadoknade, kad je Higuain postigao svoj 24. prvenstveni pogodak za "Staru damu".  Mario Mandžukić je igrao cijelu utakmicu za Juve, no hrvatski reprezentativac nije se proslavio nekom posebno dobrom partijom, ali je bio akter situacije koja je u dobroj mjeri kumovala konačnom rezultatu.  Naime, Afriyie Acquah u 57. minuti nakon spornog prekršaja nad Mandžukićem - kad pogledamo snimku vidjet ćemo da je igrač Torina najprije izbio loptu, a onda je došlo do kontakta s Mandžukićem -  dobio je drugi žuti karton i Torino je morao do kraja utakmice igrati s igračem manje. Dobro su se držali sve do sudačke nadoknade kad je sjajni Argentinac zabio za konačnih 1:1. Događaj u 57. minuti potpuno je izbacio iz takta trenera Torina Sinišu Mihajlovića, koji je zbog napada na suca također završio na tribinama. ''S klupe sam vidio da je Acquah dirao loptu, a ne Mandžukića. Ako sam ja to vidio s klupe, onda je to morao vidjeti i sudac.Ne trebaš biti nuklearni znanstvenik da to vidiš. Za što služi četvrti sudac? Bio je u boljoj poziciji nego ja," ljut je bio Mihajlović poslije susreta, pa je nastavio:  ''Takva se greška ne može i ne smije opravdati. No, ona nije bila jedina. Još u prvih 45 minuta smo dobili tri žuta kartona a da nemam pojma zašto. Istina, mogao sam i ja u nastavku bolje reagirati, povući neke poteze, znam, ali sudačka pogreška je odlučila utakmicu.Igrati ovdje s 10 igrača je teško svima'', rekao je Srbin, pa je zaključio:  "Ovaj je remi kao pobjeda i tako sam sretan zbog svojih igrača. Imali smo karakter i taktičku inteligenciju. Napravili smo nešto što nitko nije uspio, a to je da smo zaustavili Juventus da pobijedi kod kuće u Serie A, a imali smo 10 igrača."