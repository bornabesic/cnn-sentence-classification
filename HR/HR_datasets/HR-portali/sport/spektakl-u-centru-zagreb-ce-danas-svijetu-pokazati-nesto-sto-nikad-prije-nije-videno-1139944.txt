Organizatori Snježne kraljice i Grad Zagreb ponudit će danas svojim sugrađanima veliku ekskluzivu. Na jednom mjestu, i to na potezu od Katedrale do Manduševca, moći će vidjeti čak 18 ukupnih pobjednika Svjetskog skijaškog kupa. A među njima i dvoje hrvatskih osvajača najcjenjenijeg trofeja u svjetskom skijanju, Velikog kristalnog globusa. I dok je njegova sestra Janica davno pospremila pancerice, Ivica Kostelić još uvijek vozi, a vozit će i sutra na Sljemenu, no to ga neće spriječiti, baš kao i Marcela Hirschera, da se spusti i od Kaptola do Manduševca. Današnji program je takav da će se prvih 15 slalomaša svijeta spustiti od Katedrale do Manduševca i da će u cilju, a ne na pozornici, biti izvlačenje brojeva. Nakon toga uslijedit će defile predstavnika svih organizatora utrka FIS Svjetskog kupa od 1967. do 2017., a potom i utrka legendi od 19.45 do 20.45. Inače, oko lokacije te revijalne utrke, bilo je i ideja da se ona vozi i od Markova trga, kroz Kamenita vrata pa do Jelačićeva placa. – Ako se ovo pokaže privlačno za naše građane, mogli bismo mi još svašta napraviti – kazao je zagrebački gradonačelnik Milan Bandić, ponosan što je Zagreb grad u Europi na čijim se ulicama događa skijanje. Poput Bandića, skijaškoj ekshibiciji u središtu grada raduje se i naša bivša reprezentativka Ana Jelušić: – Jako se tome veselim, već smo ovom utrkom doveli skijanje bliže gradu, ali dovesti skijanje u sam centar glavnog grada je nešto posve novo. To će biti jako dobra zabava jer će kroz tu revijalnu utrku ljudi vidjeti kako se skijanje razvijalo u 50 godina. I doista, sudionici su zamoljeni da se na stazi pojave s autentičnom opremom iz svoga doba, u kombinezonu u kakvom su vozili, sa skijama i štapovima kakvi su se tada koristili. Nadamo se da će se oko toga doista potruditi, posebice oni stariji sudionici kao Jean Claude Killy, Karl Schranz, Annemarie Moser-Proll, Lise-Marie Morerod ali i Marc Girardelli, Pernilla Wiberg... Spomenuta staza duga je 165 metara, široka osam (gore) i deset i pol (dolje) metara, zasuta je s po 50 centimetara snijega, pa će to sljedećih dana biti prizorište za zagrebačke klince, posebice za one koji žele naučiti skijati. 