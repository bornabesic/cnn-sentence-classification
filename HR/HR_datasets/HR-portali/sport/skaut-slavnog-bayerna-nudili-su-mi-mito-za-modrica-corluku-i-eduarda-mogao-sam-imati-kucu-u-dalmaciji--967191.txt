"TO SU metode mafije", progovorio je Björn Andersson, nekadašnji član šampionskog Bayerna iz 1975. godine, voditelj omladinske škole i dugogodišnji skaut kluba. Šveđanin je o svom poslu govorio u podcastu Lundh. Za njega inače kažu da nije sklon šali. "Više puta ponuđen mi je novac da dovedem pojedine igrače u Bayern. Iza ponuda stoje menadžeri ili posrednici koji žele malo pomoći karijeri svog štićenika. Mogao sam već imati i kuću na Jadranu", rekao je Andersson i otkrio porijeklo nemoralnih ponuda. "Svi koji se bave nogometom danas znaju da stvari nisu uvijek čiste. Agenti često nude novac, ali srećom mene plaća Bayern. U suprotnom bih vjerojatno bio kriminalac" Spomenuo je tri imena: Luku Modrića, Vedrana Ćorluku i Eduarda da Silvu. Sve ih veže jedan klub i jedno ime, Dinamo i Mamić. Izjave skauta Bayerna tijekom dana prenose i njemački mediji te podsjećaju na suđenje braći Mamić i pomoćnicima zbog optužbi za pljačku u Dinamu.  "Na nekim imenima kao skaut možeš odlično zaraditi. No moje nije da zarađujem sa strane, već da procjenjujem igrače. Nikada ne bih tako nisko potonuo. Korupcija je najžešća u Južnoj Americi, teže je nego u bivšoj Jugoslaviji.  Tamo pravo na igrača dijeli među sobom više suvlasnika. Imao sam svakakvih ponuda, ali ne želim o detaljima"  "Malo mi je previše romantično pričati o nogometu danas. To je čisti šoubiz i to treba imati na umu", zaključio je. Andersson je nekoliko puta prijavio ili javno govorio o mitu u nogometnim poslovima. Bayern je prijavio i krivotvorenje Anderssonovog pisma preporuke za jednog igrača.