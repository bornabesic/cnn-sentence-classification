Ususret otvorenju domaće hokejske sezone ovog ponedjeljka u Ledenoj (29.08., 18:45), ovo je 10 razloga zbog kojih ne smijete propustiti novu KHL sezonu zagrebačkih Medvjeda Proteklog tjedan odigrane su prve utakmice nove sezone KHL prvenstva iz kojih Medvjedi u svoj Brlog, pred svoje navijače dolaze sa 6 od ukupno mogućih 6 bodova. Pred nama je uzbudljiva sezona puna velikih planova i novih avantura koju u ponedjeljak na domaćem ledu Medvjedi otvaraju utakmicom protiv ruskog Sočija (29.8., 18:45, Dom sportova), a ovo je10 razloga zašto ne smijete propustiti četvrtu sezonu zagrebčkih Mevjeda u KHL-u. 1. Povratak poglavice Dwyera i većeg dijela plemena Po prvi puta otkako su Medvjedi zakoračili u KHL pustolovinu, u drugoj sezoni zaredom vodit će ih isti glavni trener. Gordie Dwyer bogatiji je za iskustvo cijele sezone, i jako dobro poznaje više od polovice momčadi koja se zajedno s njim vratila u Brlog. Dwyer je svojim 'ratnicima' usadio fajterski mentalitet duboko u korijene, a u izboru kapetana nije dvojio. Drugu sezonu zaredom momčad će na ledu voditi Mike Glumac.  Odlična atmosfera koja vlada u svlačionici rezultat je Glumčeva liderstva, kao i prijateljstava i stabilnosti koju je momčad dobila zahvaljujući svima koji su ostali. 2. Nove face U moru 'starih' Medvjeda, novi igrači su se uklopili 'kao ribe u vodu'. Obrana je dobila pojedince koji ju čine pokretljivijom i opasnijom po suparnička vrata, a u napadu Medvjedi imaju širinu kakvu prije nisu imali. Brzina je jedna od ključnih riječi koja opisuje ovu momčad, a osvajač Gagrinovog kupa Francis Pare, veliki radnik perzijskog porijekla Samson Mahbod i klasni NHL strijelac Bobby Butler samo su neki od igrača koji ju utjelovljuju i igraju s jako puno energije i unose nemir u protivničke redove. Naravno, tu su i oni provjereni veterani kao dvostruki osvajač Calderovog  kupa Alexandre Giroux, prema kojima će se gledati u ključnim trenucima. Za one koji tvrde kako je hokej isključivo zagrebački sport još jedan razloga da se razuvjere jest novi Dalmatinac u dresu Medvjeda. Naime, nakon 12 godina vjernosti i 10 godina nošenja kapetanskog 'C' za švicarski Geneve-Servette, u svoju domovinu, u dresu Medvjeda vratio se Splićanin Goran Bezina.  3. Neporaženi u sezonu Medvjedi su po prvi puta od ulaska u moćni KHL ostvarili savršeni niz u predsezoni. Kroz svih šest pripremnih utakmica uigranost je bila na većem nivou, a kemija u momčadi rasla. I ono najvažnije, štogod da se dogodilo, Medvjedi su uvijek pronašli put do pobjede. U istom tonu zakoračili su u četvrtu KHL sezonu. Po prvi puta u KHL-u je sezona na gostujućem ledu otvorena s pobjedom. I to ovoga puta na ledu u Toljatiju gdje dotad nikada nisu osvojili niti bod. Nakon Lada arene, pobjeda je izborena i u Kazanju gdje su Medvjedi nastavili niz nepobjedivosti. 4. Ljube se istok i zapad Od 15 momčadi koje će s Istoka putovati do najzapadnije točke Lige, Zagreba, naći će se i novi, najmlađi klub Lige – kineski Red Star Kunlun s kojim će Medvjedi odigrati prvu utakmicu 2017. godine. U završetku siječnja, Kinezi će uzvratiti gostoprimstvo, a ova nova, da ne kažemo egzotična postaja na Istoku, dodat će par tisuća kilometara sezonskom putovanju koje broji blizu 100 000 km. S druge strane, iz Zapadne konferencije će u Ledenu sletjeti brojna zvučna NHL pojačanja moćnih i bogatih ruskih KHL klubova pristigli ovoga ljeta.  Grupu predvodi 'Magic Man' Pavel Dacjuk koji se priključio Ilji Kovaljčuku u SKA iz St. Petersburga, a s njime dolaze i Viktor Tihonov i Sergej Plotnikov. Ben Scrivens pokušat će spriječit Medvjeđi napad u utakmici s Dinamom iz Minska, dok će Max Talbot i Kyle Chipchura testirati naše vratare u susretima s Lokomotivom i Slovanom. Medvjedi su već u predsezoni povezali Istok i Zapad. Naime, svoje pripreme Medveščak je odradio u cijelosti u inozmestvu, a po prvi put ikad jedan KHL klub zaigrao je u Velikoj Britaniji. Na poziv Cardiff Devilsa Medvjedi su dio priprema odradili u Walesu. Je li ovo bio simboličan uvod u ekspanziju KHL-a na zapad, točnije Veliku Britaniju o kojoj se toliko raspravlja proteklih mjeseci? 5. Folklor na ledu Prošle sezone u KHL-u gledali smo mnoštvo emocija na ledu, a brojne nesuglasice nerijetko su se rješavale bacanjem rukavica. Tome smo svjedočili i u Domu sportova, a obzirom na karakter današnjih Medvjeda, oštra igra neće se niti naredne sezone tolerirati. Evo djelić vatrene atmosfere s leda ukoliko ste slučajno pro pustili koji od njih: 6. Stari prijatelji, novi rivali Geografski najbliži KHL klub Medveščaku, Slovan iz Bratislave ove sezone pojačao se s par bivših Medvjeda. Za klub koji će i ove sezone čak dvaput gostovati u Ledenoj, igrat će Jonathan Cheechoo i Radek Smolenak koji je trenutno ipak van igre zbog ozbiljne ozljede. Tu je i Barry Brust te Ivan Švarny. Navijačima je poznato da su ovo utakmice koje uvijek nose poseban naboj, a ove sezone kalendar natjecanja je takav da će ove dvije momčadi susresti u zadnje dvije utakmice sezone, u vjerojatno najžešćoj borbi za play off. Nikoga neće začuditi ako će se upravo tada odlučivati o ulasku u doigravanje. 7. Velikani se vraćaju u Ledenu Kao i u posljednje tri sezone, kroz Ledenu dvoranu proći će momčadi raznih profila. Osim velikih zvijezda na ledu, zvijezde su i timovi koje će stići u Zagreb – Dinamo Moskva, CSKA, SKA, Metallurg Magnitogorsk, da nabrojimo samo neke. Neke su momčadi velikih tradicija, bogate povijesti, jakih hokejskih škola; momčadi ogromnih budžeta u kojima ugovor jednog igračapremašuje  i kompletan budžet zagrebačkog Medveščaka za cijelu sezonu. No, unatoč svemu tome, Medvjedi odgovore na izazove onih najjačih, i ako je povijest ikakav pokazatelj, neće lako pustiti bodove iz svog Brloga. 8. Atmosfera Doma sportova Ljubav Medvjeda i tribina Dom sportova nije tajna. Ako pitate Medvjede, nema dvorane koju bi radije nazivali domom, nego Dom sportova u Zagrebu. Naelektrizirana atmosfera koju za vrijeme utakmice stvore navijači je onaj faktor koji im donosi prednost domaćeg leda u punom smislu riječi. 9. 55. godišnjica kluba Iza Medvjeda su velike 54 godine postojanja koje su prošle zime proslavili sa svojim navijačima kao uvertiru u veliko slavlje 55. godišnjice postojanja kluba. Bronje avanture, nebrojene uspomene, uspjesi i vizije ljudi koji su ugradili svoj entuzijazam i posvetili vrijeme 'najbržoj igri na svijetu', ispisali su stranice povijesti kluba i ugradili ga u ritam grada Zagreba. Od jugoslavenskog velikana s velikim domaćim, ruskim i sjevernoameričkim facama do gotovog nestanka u 90-ima, klub se posljednjih 9 godina zahvaljujući entuzijazmu Damira Gojanovića i njegovih bivših suigrača Belinića, Ljubića, Sinanovića, Zujića preko regionalnog europskog Ebela do moćnog KHL-a uzdigao u jednu od najvećih sportskih priča u regiji. Tri godine za redom upravo je ispitivanjem javnosti Medveščak proglašen najboljim sportskim brendom u Hrvatskoj i jednim od TOP 3 sportska brenda u regiji (uz NK Maribor i KK Partizan i Crvenu Zvezdu) te nagrađen SPORTO nagradom. 10. A dok smo na putu U svojoj četvrtoj sezoni KHL-a,  ujedno i slavljeničkoj 55. klupskoj obljetnici, Medveščak je pripremio jedno novo iskustvo za sve svoje fanove. Naime, od sada će na svom mobilnom telefonu moći tipkati u stilu zagrebačkih Medvjeda zahvaljujući novoj aplikaciji Medveščak Izzy tipkovnice. Tipkovnica u će biti lansirana u ponedjeljak 29.8. na dan otvorenja domaće KHL sezone Medvjeda i bit će dostupna za besplatan download svim navijačima. Ovo je samo tek dio toga što se sprema u Medveščakovoj virtualnoj Fan zoni za sve navijače koji će tijekom sezone s nestrpljenjem čekati svaku novu KHL utakmicu Medvjeda  u Ledenoj dvorani.