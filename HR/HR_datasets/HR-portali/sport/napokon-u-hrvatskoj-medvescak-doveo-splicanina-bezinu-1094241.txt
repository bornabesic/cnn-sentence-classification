Splićanin Goran Bezina, koji je posljednjih 12 godina karijere proveo u švicarskom hokejskom prvoligašu Geneve Servetteu, u sljedećoj će sezoni predvoditi obranu Medveščaka u KHL-u, objavio je u četvrtak zagrebački klub na svom službenom internetskom portalu.  Ljevoruki, 36-godišnji Bezina je deset godina bio kapetan Geneve Servettea i uvijek je bio jedan od najomiljenih igrača među navijačima pa je izrazio nadu da će tako biti i u Zagrebu. - Iako sam iz Splita - kroz smijeh je rekao Bezina te dodao:  - Sve je to isto, sve je to moja, naša Hrvatska, jedna domovina. Bezina ističe kako odluka o dolasku u brlog nije bila nimalo teška. - Kada je došla ponuda iz Zagreba, iz Hrvatske, nisam dvojio niti sekunde. Znam kakva je atmosfera, znam kakve navijače klub ima i ne bojim se napraviti promjenu za koju znam da će biti velika. Uzbuđen sam i sretan što ću igrati doma i jedva čekam da avantura počne“, rekao je Bezina nakon potpisivanja ugovora. Igrač rođen 21. ožujka 1980. u Splitu, odrastao je u Švicarskoj, za čiju je reprezentaciju nastupio na Zimskim olimpijskim igrama u Torinu. Sve do odlaska Borne Rendulića u Colorado Avalanche Bezina je bio jedini hokejaš rođen u Hrvatskoj, koji je zaigrao u NHL-u. U sezoni 2003/04.odigrao je tri utakmice za Phoenix Coyotese, nakon što je tri sezone proveo u njihovoj AHL filijali Srpingfield Falconsima. Nakon spomenute sezone se vratio u Švicarsku i tamo proveo sljedećih 12 godina s jednim izletom u Austriju, gdje je u sezoni 2006/07. samo za doigravanje pojača momčad Salzburga. - Goran je velik i jak ofenzivni branič s jako puno iskustva i kvaliteta vođe, koji bi trebao igrati značajne minute. Obzirom na njegovo porijeklo, jako nam je drago što će se priključiti klubu - istaknuo je sportski direktor Medveščaka Aaron Fox. Bezina je prošle sezone odigrao 50 utakmica u regularnom dijelu za Geveve Servette te postigao šest pogodaka i imao 13 asistencija. U 11 utakmica doigravanja ostao je bez ijednog pogotka, a šest puta je asistirao. Njegov snažan udarac čini ga vrlo korisnim i opasnim u situacijama s igračem više. Bezina je četvrto pojačanje Medveščaka za novu KHL sezonu. Prije njega su u 'medvjeđi brlog' stigli kanadski napadači 29-godišnji Francis Pare i 26-godišnji Brandon McMillan te 28-godišnji finski vratar Niko Hovinen. Osmorica igrača iz prošle sezone odlučili su produljiti vjernost zagrebačkom klubu, a to su braniči Mark Katić, Shaone Morrison i Blake Parlett te napadači Alexandre Bolduc, Gilbert Brule, Edwin Hedberg, Tomaš Mertl i Tom Zanoški.