Nakon što je u nedjelju na stadionu Santiago Bernabeu James Rodriguez odigrao možda jednu od posljednjih utakmica za Real, postavlja se pitanje tko bi mogao biti nasljednik njegova dresa. Poznato je da je desetka kraljevskog kluba rezervirana za zvučna imena i poznate osobe. Marca piše da bi slavnu desetku mogao naslijediti i Kylian Mbappe iz Monaca kojeg Real planira ovo ljeto staviti u svoje redove. Michael Laudrup, Clarence Seedorf, Luis Figo, Robinho, Wesley Sneijder, Lassana Diarra, Mesut Özil i James Rodriguez samo su neki od poznatih igrača koji su posljednjih desetljeća nosili Realovu desetku. U posljednje vrijeme spominje se i jedno hrvatsko ime – Luka Modrić. S obzirom na to da je Lukin broj u hrvatskoj reprezentaciji upravo broj deset, postoji šansa da Luka naslijedi Rodriguezov broj dresa.  Podsjetimo, prije devet godina, nakon odlaska Raula iz Reala, Cristiano Ronaldo dobio je slavnu sedmicu na svom dresu s kojom je napravio pravi marketinški trik. Razvio je vlastitu marku, danas poznatu CR7. Hoće li marketing i ovaj put odraditi svoje te od Luke Modrića napraviti brend LM10 poput Ronalda, doznat ćemo već ovog ljeta.   