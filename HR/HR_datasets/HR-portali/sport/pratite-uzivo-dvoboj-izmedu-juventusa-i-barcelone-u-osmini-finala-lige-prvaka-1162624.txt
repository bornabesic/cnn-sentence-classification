Juventus je šokirao Barcelonu u prvoj utakmici četvrtfinala finala Lige prvaka. Stara dama u Torinu je slavila s 3:0 i gurnula je u iznimno tešku poziciju uoči uzvrata. Domaćini su došli u vodstvo već u sedmoj minuti. Cuadrado je s desne strane dao za Dybalu koji je na sedam metara primio loptu, okrenuo se i lijepo pogodio suprotni kut. Nakon toga je Iniesta imao "mrtvaca", ali mu je sjajni Buffon obranio udarac, a u sljedećem napadu Juventus je poveo 2:0.  Mandžukić je s lijeve strane vratio loptu za Dybalu, a Argentinac se preciznim udarcem s 15 metara prometnuo u junaka susreta. Konačnih 3:0 postavio je Chiellini u 55. minuti. Pjanić je izveo udarac iz kuta s lijeve strane, branič Juventusa na drugoj vratnici skočio i glavom matirao Ter Stegena. Mario Mandžukić odigrao je svih 90 minuta za Juventus i u 63. minuti dobio žuti karton. Čitavi susret odradio je i Ivan Rakitić u dresu Barcelone. Barcelona je pokazala da poraz od Malage ovoga vikenda nije bio slučajnost i da su Katalonci u velikoj krizi. Bio je to drugi susret zaredom da momčad Luisa Enriquea nije uspjela zabiti i peti ove sezone u 51 utakmici. S druge strane, Juventus je postigao gol u 33. utakmici zaredom. Barcelona se ove sezone već jednom izvukla iz ponora. U osmini finala izbacila je PSG sa 6:1 nakon što je u prvoj utakmici poražena 4:0. Katalonce ne treba nikada otpisivati, no sada će protiv snažnog Juventusa imati puno teži zadatak. Uzvrat je već idućeg tjedna. Večeras se trebao igrati susret Borussije Dortmund i Monaca, no odgođen je nakon što je pred autobus žutih bačen eksploziv. Utakmica će se igrati sutra u 18:45. >> Pogledajte kako su Monacovi navijači oduševili svijet 