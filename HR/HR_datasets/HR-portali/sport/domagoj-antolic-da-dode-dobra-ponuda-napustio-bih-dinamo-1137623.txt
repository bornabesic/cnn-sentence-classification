Nakon ludog slavlja poslije povratka iz Splita, Dinamov kapetan Domagoj Antolić (26) sjeo je u automobil i s prijateljima otputovao u Firencu. Kod Milana Badelja proveo je tri lijepa dana, vratio se u Zagreb i s obitelji će provesti božićne blagdane, a na Štefanje putuje s djevojkom u London... U London na Chelsea – Bit će to jednotjedni turizam, uz odlazak na utakmicu Chelsea – Stoke City na Staru godinu – rekao nam je kapetan plavih, ponudivši i presjek turbulentne Dinamove jeseni: – Odlično smo ušli u sezonu, ostvarili seriju od sedam-osam pobjeda, ušli smo u Ligu prvaka i onda je uslijedio pad! Zašto? Teško je to reći, možda je kod nekih igrača došlo do manjka volje, želje i motiva. Jasno je da nam se takvo što ne bi smjelo dogoditi, ali činjenica je da u momčadi imamo strance koji su ovdje već tri-četiri sezone, osvojili su sve što su mogli osvojiti, igrali su u Ligi prvaka... To se posebno vidjelo u Splitu, onako euforično, u klupku zajedništva, niste proslavili ni ulazak u Ligu prvaka u Salzburgu? – Slažem se, dali smo si oduška. Nakupilo se mnogo toga, bili smo “udarani” sa svih strana, nisu nas štedjeli ni mediji ni navijači, ne kažem da nije bilo nezasluženo. I taj gol Soudanija detonirao je eksploziju oduševljenja i radosti, a slično je slavlje bilo i nakon pobjede u Osijeku. Uz negativnosti koje su vas jesenas pratile, pozitivna je svakako afirmacija mladih igrača – na scenu su zakoračili Sosa, Knežević, Moro, Fiolić i Gojak, dok su Benković i Ćorić već stekli veliko iskustvo. Je li taj novi val pridonio novoj želji za uspjehom? – Momčad ne čine samo mladi igrači, štoviše, stariji drže ozračje u svlačionici. No, taj mladi val Dinamov je zalog lijepe budućnosti, pa ako već nismo bili konkurentni u Ligi prvaka, veselim se da su ti mladići dobili priliku. Je li se ipak moglo bolje igrati u Ligi prvaka, konkurentnije i hrabrije, pogotovo u prve tri utakmice? – Moglo se i moralo bolje! Istina je da su nam ljetos otišla trojica vrhunskih igrača, ali nikad me nitko neće moći uvjeriti da nismo mogli igrati bolje! Pa zašto onda niste bili bolji? Nekako nam se čini da ste u prvim utakmicama ulazili u igru defetistički, da izgubite sa što manjom razlikom. – Žao mi je što se nismo sa svima nadigravali kao u posljednjoj utakmici s Juventusom. Trebali smo uvijek igrati otvoreno i u igri tražiti svoju šansu. A mi smo u svaku utakmicu ulazili taktički drukčije, najvažniji je cilj bio obraniti se, pa ako nešto napravimo u kontri... Takve su bile trenerske zamisli i na kraju je presuđivala veća kvaliteta suparnika, bili smo kažnjavani i za najmanju pogrešku, što se inače ne događa u Prvoj HNL. Ali, to je Liga prvaka... Cico će uvijek biti gospodin Promijenili ste trojicu trenera, koliko je to utjecalo na (ne)stabilnost momčadi? – Promjena trenera uvijek jako utječe na momčad. Naš je najveći šok zapravo bio kad je otišao Zoran Mamić, nitko to nije očekivao. S Kranjčarom, velikim gospodinom, ušli smo u Ligu prvaka i rastali se od njega nakon “petarde” u Rijeci. Hoće li o prvaku odlučivati “male” utakmice ili izravni derbiji s Riječanima? – Uvijek se do naslova dolazi pobjedama u “malim” utakmicama. Tko napravi manje kikseva, bit će prvak! Ne vjerujem da ćemo i mi i oni sve do kraja pobjeđivati, samo bi u tom slučaju odlučivali naši međusobni dvoboji. Vaši planovi? Postoji li mogućnost odlaska u inozemstvo već ove zime? – Misli su mi posvećene isključivo prema izazovnom Dinamovu proljeću! Ali, dođe li neka dobra i konkretna ponuda, sjest ćemo za stol i razgovarati – kaže Domagoj Antolić.  