Drugog dana kvalifikacija Grand prix Osijek Žito Challenge Cupa nastupilo je petoro hrvatskih gimnastičara. Najviše uspjeha je imao Tin Srbić na preči koji je odlično odradio svoju vježbu i s ocjenom 14,600 prošao u nedjeljno finale. Aktualni europski prvak na preči Marijo Možnik nije najbolje odradio svoj nastup u kvalifikacijama. Tijekom vježbe je pao te je dobio ocjenu 11,300. - Dobro sam se osjećao na zagrijavanju. Međutim, nisam dobro ušao u prvi element vježbe te sam zbog toga pogriješio na drugom elementu, koji je dosta zahtjevan, i pao s preče. To je dio sporta, dio gimnastika i iskoristit ću to kao dodatnu motivaciju za sljedeću godinu - rekao je Možnik, koji je već u najavi jakog turnira u Osijeku najavio Tina Srbića: - Moram ga pohvaliti jer je ovo njegova sezona. Napravio je veliki napredak i jako mi se približio. Nakon Možnika na preči je nastupio upravo Srbić te potvrdio Marijeve riječi. Jako kvalitetna vježba donijela mu je ocjenu 14,600 te je kao peti u kvalifikacijama osigurao prolaz u finale. Na gredi su nastupile Dora Kranželić (9,700) i Karmen Koljanin (11,200), dok su na parteru nastupile Ana Poščić (12,350) i Dora Kranželić (12,050) te se nisu plasirale u finale. Nakon održanih kvalifikacija u dvorani Gradski vrt od 20 sati se održava, po prvi puta u svijetu gimnastike, javno izvlačenje startnih brojeva.  Ujedno će se od 18 sati proslaviti Međunarodni dan plesa (29. travnja) plesnim nastupima, a sudjelovat će osječki plesni klubovi, plesni studiji, plesne udruge, Dječje kazalište Branka Mihaljevića, Hrvatsko Narodno Kazalište, Glazbena škola, osnovne i srednje škole grada Osijeka i Osječko baranjske županije te osječki vrtići. Nakon izvlačenja brojeva za subotnja i nedjeljna finala od održat će se koncert grupe Vatra.