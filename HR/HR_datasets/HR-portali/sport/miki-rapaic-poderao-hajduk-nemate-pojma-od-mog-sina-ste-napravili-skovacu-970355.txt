NAKON što je predsjednik Hajduka Ivan Kos izjavio da sin Milana Rapaića nije igrač za Hajduk, oglasio se njegov otac. Legendarni Miki poručuje da njegov Boris napušta klub i traži papire bez odštete za razvoj. 19-godišnji Boris član je druge momčadi Hajduka, ali praktički ne nastupa nakon povratka iz Italije, u kojoj je godinu dana igrao za mladu momčad Intera, debitirao za prvu ekipu i s njom trenirao četiri puta tjedno. Hajduk bi se zahvalio Borisu, ali želi da budući klub plati naknadu za njegov razvoj. Zato mu nude i novi trogodišnji ugovor, jer time zadržavaju pravo na naknadu za razvoj, ukoliko igrač ode u neki od klubova EU. Tu dolazi do sukoba s Rapaićem koji je nakon godina šutnje progovorio za hrvatske medije.  "Dosad sam Borisu bio očuh, a sada ću mu biti otac", započeo je Miki u razgovoru za Slobodnu Dalmaciju.  "Nakon Kosovih izjava, ne preostaje nam ništa drugo osim odlaska iz kluba, ali ako žele biti korektni, neka mu daju papire bez odštete. Ja sam glavni krivac jer je Boris otišao na jednoipolgodišnju posudbu u Inter tek kada je potpisao profesionalni ugovor s Hajdukom, a prethodno nije imao stipendijski. Inter je Hajduku platio za posudbu", ističe Miki i dodaje kako je sina mogao u Inter odvesti i bez ugovora s Hajdukom. "Tada Hajduk ne bi dobio ništa, ali ja sam mislio na njih." Nisu ga vodili u Tursku na pripreme, iako znaju da sam ja tamo "bog"  Boris se iz Italije morao vratiti u Hajduk jer mu je preostalo još godinu i pol dana ugovora. Rapaić stariji kaže da je računao kako će njegov sin najbrže napredovati u Hajduku, ali je "umjesto vjetra u leđa od ljudi u klubu dobio buru u prsa". Miki objašnjava da su Hajdukovi stručnjaci najveći anti-alkemičari na svijetu koji su u godinu dana pretvorili zlato u željezo. "Ajde, recite mi, koga su ti treneri u Hajduku - koji su odlučili da moj Boris nije igrač - trenirali, gdje su igrali, tko ih je doveo u klub i tko ih je proglasio strukom? Kos, tko?" "Napišite, ja Milan Rapaić sam za sve njih u Hajduku struka jer sam se dokazao i kao igrač ali i kao volonter kluba. Hajduku sam donio milijune eura od prodaje igrača, a nisam uzeo ni kune. Ja sam struka za razliku od vas koji radite za plaću, rezultati su vam daleko ispod razine Hajduka. Zapitate li se jeste li vi za Hajduk? Mene zovu predsjednici velikih europskih klubova kad žele kupiti hrvatskog igrača da im kažem svoje mišljenje i ako znam procijeniti te igrače - znam procijeniti i Borisa. Kada sam govorio da je Badelj veliki igrač mnogi su se smijali... Ja danas kažem, Hajduk je svjesno uništio mog sina, ne daju mu da igra pred narodom jer se narod ne može prevariti", rekao je Rapaić i naglasio da nikada u karijeri nije zivkao novinare ni dolazio gledati sina na trening.  Nije mu jasno ni zašto je Hajduk skinuo Borisa s popisa putnika za Tursku. Vjeruje da bi njegov dolazak na tlo gdje je njegov otac i danas "bog" bio odličan potez za imidž kluba. Tvrdi da ne reagira kao otac, kao što to kaže Ivan Kos, već ne reagira uopće i pušta "majstorima da od genijalca naprave škovacu." Na kraju Rapaić je ponovio da povijest Hajduka nije počela dolaskom Kosa i njegove ekipe te da bi se trebali pokriti ušima, a ne slaviti treće mjesto. Rapaić je u karijeri igrao za Hajduk u dva navrata, od 1991. do 1996. te 2004. godine. Osvojio je tri naslova prvaka.  Hajduk je poručio da s nezadovoljnim roditeljima neće pričati preko novina.