U tjednu koji je pred nama najbolji svjetski tenisačice i tenisači igrat će na milijunskom turniru u Rimu na zemljanoj podlozi, gdje su u glavnom ždrijebu svoje mjesto našli Mirjana Lučić-Baroni, Marin Čilić i Ivo Karlović. Kroz kvalifikacije će se pokušati probiti Donna Vekić, koja je u prvom kolu kvalifikacija u subotu pobijedila Španjolku Laru Arruabarrenu 6-2, 6-4. Osječanka će u nedjelju u drugom kolu igrati protiv 22-godišnje Japanke Nao Hibino koja ju je svladala 2015. u finalu turnira u Taškentu. Ždrijeb je Mirjani Lučić-Baroni (WTA - 21.) za suparnicu u prvom kolu dodijelio Čehinju Lucie Šafarovu (WTA - 38.). Ivo Karlović će na petom turniru Masetrs 1000 serije za plasman u drugo kolo morati preskočiti njemačkog veterana Tommyja Haasa. Marin Čilić je kao 6. nositelj slobodan u prvom kolu, a u drugom čeka boljeg iz dvoboja Amerikanca Ryana Harrisona i igrača iz kvalifikacija. Mečevi glavnog turnira, koji se odigrava u rimskom teniskom centru Foro Italico, započinju u ponedjeljak. U konkurenciji tenisačica nema braniteljice naslova Serene Williams koja je u finalu svladala sunarodnjakinju Madison Keys, a kod tenisača prošlogodišnji naslov brani Andy Murray, koji je do prvog rimskog trofeja stigao pobjedom nad Novakom Đokovićem.  