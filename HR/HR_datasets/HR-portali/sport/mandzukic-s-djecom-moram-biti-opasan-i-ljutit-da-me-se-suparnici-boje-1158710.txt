– Drago mi je što sam pomogao. Po ovim loptama i dresovima vidim da ste spremni za igru, ali ja sam još umoran od utakmice pa vam se, nažalost, ne mogu pridružiti. Tako je, u veselom tonu, govorio Mario Mandžukić najmlađim pacijentima na Odjelu pedijatrije brodske Opće bolnice, kojima je u subotu dodijelio vrijednu donaciju u didaktičkim igračkama i pomagalima za pružanje medicinske skrbi. Zahvalivši se na donaciji, djeca i medicinsko osoblje iskoristili su priliku za dobivanje autograma i fotografiranje sa slavnim gostom, a zatim su ga počeli bombardirati pitanjima. Zanimalo ih je koji mu je najdraži klub u kojem je igrao, koja mu je utakmica ostala u najljepšem sjećanju, uplaši li se ponekad prepunog stadiona...   – Sretan sam što sam igrao i što još igram u odličnim klubovima. U svakom dajem sve od sebe, svaki mi je drag i nijedan ne mogu posebno izdvojiti. Od utakmica najviše volim one za reprezentaciju, to je nešto posebno – rekao je Mandžukić. Na pitanje kako se osjeća kada izgubi, odgovorio je da jako teško podnosi poraz. Danima ni s kim ne razgovara i ne javlja se na telefon. Klincima je, međutim, objasnio da su i porazi sastavni dio sporta i da se moraju naučiti nositi s njima. Poručio im je da moraju biti jaki i hrabri i da nikada ne smiju odustajati, bez obzira na to radi li se o privatnom životu, sportu ili poslu. Jednog od okupljenih zanimalo je psuje li doista suce na terenu kada je ljutit ili se samo pravi takvim? – Moram biti opasan i ljutit na terenu da me se suparnici boje, ali u privatnom životu nisam takav – rekao je smiješeći se hrvatski napadač. Nakon pomaganja žrtvama poplava u Posavini, brojnim nogometnim klubovima, udrugama i ljudima, hrvatski je reprezentativac još jednom potvrdio svoju humanost. Otprije je poznato da se svojim dobrim djelima ne voli hvaliti, pa se nadao da će i ova donacija proći u tajnosti. Ipak, novinare nije mogao izbjeći. Dobro raspoloženi Mandžo kazao je da najviše voli pomagati djeci i da im je svojim darovima pokušao olakšati boravak u bolnici. O susretu s Ukrajinom i ozračju na stadionu, rekao je da su pobjedom nad jakim protivnikom napravili važan korak, ali samo jedan u nizu, na putu prema Svjetskom prvenstvu. Podsjetio je da ih u kvalifikacijama čeka još teških utakmica i naglasio da imamo kvalitetnu momčad spremnu za izazove. – U Maksimiru je bilo predivno, od igre i pobjede do navijanja. Navijači su bili vrhunski i nosili su nas do pobjede. Ne sumnjam da ćemo otići u Rusiju, ali volio bih da to ostvarimo što prije, da ne moramo strepiti do kraja – zaključio je Mandžukić. 