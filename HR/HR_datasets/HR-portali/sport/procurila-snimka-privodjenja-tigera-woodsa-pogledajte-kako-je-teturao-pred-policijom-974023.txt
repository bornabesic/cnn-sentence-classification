Foto: Screenshot BIVŠA golf zvijezda Tiger Woods uhićen je nakon što je zaspao za volanom svog automobila i vozio pod utjecajem opijata. Novi incident svjetske superzvijezde izazvao je burne reakcije nakon što je u javnost procurila snimka na kojoj Woods jedva uspijeva hodati ravno dok ga policajac ispituje. Woods je trebao održavati ravnotežu na jednoj nozi, hodati po crti na tlu i prstom dotaknuti nos, a niti jedan zadatak nije uspješno izvršio. Kada su mu rekli da izgovori abecedu unatrag, morali su mu nekoliko puta objasniti pitanje prije nego je uspio. Woods u nekoliko minuta nije uspio ni zavezati svoje tenisice pa mu je policajac dopustio da hoda bos, ali svejedno je teturao. Nije mogao ni pratiti svijetlo, a onda mu je policajac stavio lisice na ruke i priveo ga zbog sumnje da je vozio pod utjecajem. Policajac koji ga je uhitio je rekao da je Woods zaspao za volanom, zavezan sigurnosnim pojasom i morali su ga probuditi. Woodsov automobil bio je parkiran u desnoj voznoj traci što je privuklo pozornost policajca u ophodnji koji se približio njegovom autu i odmah primijetio da Woods govori jako polako. Woods je rekao da se vratio iz Los Angelesa, gdje je igrao golf, ali nije znao gdje se trenutačno nalazi i zatim je promijenio mjesto od kuda dolazi i pitao nalazi li se daleko od svoje kuće. Alkotest mu je bio negativan. Najslavniji igrač golfa na svijetu, osvajač 14 naslova Grand Chelem, operirao je prošlog travnja leđa četvrti puta od 2014. Rekao je policiji da uzima jake analgetike. Woods, čiju su karijeru zasjenile njegove nevjere i težak razvod 2010., vratio se profesionalnom golfu krajem 2016. nakon 15 mjeseci odsutnosti zbog ozljede, ali brzo je morao završiti sezonu 2017. zbog bolova u leđima.