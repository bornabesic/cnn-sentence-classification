Kiša je padala, a ja sam plakao za njom, pjevao je Toma Zdravković, a Zdravko Mamić, koji je na te stihove znao pasti u sevdah, korektno je prvi istrčao pred novinare koji su kisnuli dobrih 45 minuta nakon što je Rijeka Dinamu uzela i „sunce“. - Ovo je bio senzacionalan završetak sezone u Varaždinu koji ne samo da daje nadu već i potvrdu da je hrvatski nogomet nešto čudesno što zaslužuje puno bolju poziciju i bolje praćenje. Bez obzira što smo nakon dugo godina moji suradnici i ja ti koji gledaju poraz Dinama i gubitak titule i Kupa, silno sam ponosan što sam dio nogometne obitelji. I na kraju: ovo ste vidjeli sad i nikad više! To ne umanjuje uspjeh Rijeke koji je senzacionalan i potpuno zaslužen, nema mrlje, jer su bili bolji. Ali poručujem i njima i Hajduku i ostalima: vidjeli ste to sad i nikad više! Ćao! Čekajte, čekajte... Što ćemo s Petevom? - Pa to nije upitno, on ostaje! Ubrzo nakon Mamića stigao je i predsjednik pobjednik – Damir Mišković. - Trebamo respektirati Dinamo, Hajduk, Osijek... Ove smo sezone mi bili bolji. Rekao sam da je Dinamo za sve nas, pa i za Rijeku, neka druga razina u organizaciji, budžetu i sigurno će nam se dogodine biti teško suprotstaviti Dinamu na takav način. Ali, bar dok sam ja tu, pokušat ćemo biti bolji, pobijediti ako je moguće. Ako ne, zadovoljni smo i da smo u vrhu. Ne bavim se time tko što govori, mogu samo reći da u ove dvije utakmice zadnje s Dinamom organizacija je bila zaista prema nama fer. Produžuje li Kek ugovor? - Haha, još nije prošao 15. lipnja, mi imamo svoj dogovor. Prvi ćete saznati kad produži. Ne vidim tu problem, nismo htjeli ometati cijeli rad sada. Ne vidim problema da nastavimo ovim putem. Moramo sjesti i vidjeti kakva će biti strategija narednih pet godina, ali ja kao predsjednik jamčim da neće biti divljanja. Imat ćemo budžet koji imamo jer to su naši realni, napregnuti okviri. Ne očekujte od nas da dovodimo igrače za pet, deset ili petnaest milijuna i da dajemo plaće od milijun i više. Ostat ćemo dosljedni nama, nagrada nam je igrati u Europi. Ovo što se dogodilo više je od nagrade. Čeka nas jak Hajduk, jak Osijek, superjak Dinamo, a mi idemo dalje svojim putem – govorio je Mišković dok je iz svlačionice umjesto „dupla kruna“ dopiralo „duple premije“. Hoće li ih biti? - Imamo pravilnik i po njemu će ih dobiti. Znam da je sad euforija, ali ne treba divljati. Kekovi junaci izlazili su ponosno kao osloboditelji, a najraspoloženiji bio je Marko Vešović. - Dupla kruna, zasluženo! Pokazali smo još jednom da smo najbolji, to je činjenica i neka nitko ne sumnja više u nas. Jedan mi je novinar u Maksimiru rekao „dobili ste porciju“. Ako je porcija to što smo igrali pijani i mogli opet dati pet komada u Maksimiru, onda evo kako izgleda kad igramo trijezni. Mnogo smo jaki. Gol smo primili iz jednog šuta, ali smo odmah zabili na početku drugog. Bili smo pravi cijele sezone, ova ekipa je puna pozitive, družimo se izvan terena, žene nam se druže. Znamo se u dušu, imamo automatizam u igri. Kad smo pali u Maksimiru počelo se omalovažavati našu titulu. Evo sad smo potvrdili da smo pravi šampioni. Sa Soudanijem ste vodili veliku bitku... - Ne, bolje da me pitate iz kojeg džepa da ga izvadim! To je Vešović. Proklinjat će ga Maksimir.