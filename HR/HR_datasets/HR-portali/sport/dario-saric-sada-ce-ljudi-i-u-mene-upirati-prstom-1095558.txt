Nakon dvodnevne pauze, košarkaški reprezentativci danas su se okupili u Zagrebu i otputovali u Sveti Martin na poliranje forme za nastup na olimpijskom kvalifikacijskom turniru u Torinu. Otkako su se momčadi priključili Šarić i Simon, momčad je živnula i izborila pobjedu u posljednje dvije pripremne utakmice. – Sigurno je sada igraču poput Bogdanovića lakše doći do koševa, ako nas dvojica pomažemo u kreaciji. Moramo još dodatno prilagoditi igru da Ukić, Simon i ja budemo ti koji će kreirati za druge, koji će više tražiti šutere kao što su Bogdanović i Hezonja. Tu je i Babić, sjajan kontraš, koji je u tom segmentu bio jedan od boljih u Euroligi, a čekamo još Bilana da se i on digne na razinu na kojoj je igrao Euroligu – ustvrdio je Dario Šarić kojeg čeka i pojačana odgovornost o čemu on kaže: – Više nemam epizodnu ulogu bez odgovornosti. Sada ću i ja biti taj u kojeg će ljudi upirati prstom u slučaju neuspjeha. Dan nakon posljednje pripremne utakmice izbornik Petrović razriješio je i posljednju dvojbu i zahvalio se šuteru Franu Pilepiću, a zadržao agresivnijeg braniča Filipa Krušlina. Uoči odlaska u Italiju, šefa reprezentacije hrabri pobjeda Kanađana nad Italijom (74:71), istog sastava s kojim je Hrvatska u pripremama odigrala 1-1. – Kanađani su nam bili sjajan sparing-partner jer se brane od pick-and-rolla, baš kao Talijani. Ne bi nam loše došle još dvije utakmice, dan za danom, no stručni tajnik Vranković morao je spašavati stvari i dogovarati sve još dok se nije znalo tko će biti izbornik. >>Petrović zaključio popis, posljednji otpao Pilepić