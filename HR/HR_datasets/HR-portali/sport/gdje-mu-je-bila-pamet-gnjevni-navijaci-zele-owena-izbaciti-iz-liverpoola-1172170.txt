Michael Owen jednom je rečenicom potpuno izludio navijače Liverpoola i to do te mjere da su pokrenuli peticiju za njegovo izbacivanje iz kluba! Naime, legendarni napadač trenutno je međunarodni predstavnik redsa, a tijekom finala Europske lige između Manchester Uniteda i Ajaxa bio je angažiran kao stručni komentator na jednoj engleskoj televiziji. I u jednom trenutku izustio je nešto što se nikako nije svidjelo navijačima Liverpoola: - Treba nam još jedan gol - misleći pritom na svoj bivši klub Manchester Utd.   Owen je, nakon što je odigrao gotovo 300 utakmica napustio redse i prešao u Real, a potom je igrao i za Newcastle te Manchester Utd., i to mu navijači s Anfielda nikad nisu oprostili. Nakon završetka karijere, te preuzimanja dužnosničke funkcije u klubu netrpeljivost prema njemu se smanjila, no sada ju je spomenutom rečenicom ponovno rasplamsao i pitanje je kako će se napeta situacija okočanti. Peticiju za njegovu smjenu podržalo je već više od devet tisuća ljudi.