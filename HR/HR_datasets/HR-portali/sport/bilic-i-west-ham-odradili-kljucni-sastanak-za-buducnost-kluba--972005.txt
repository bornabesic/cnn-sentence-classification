Foto: Getty Images / Guliver image  SLAVEN BILIĆ ostaje menadžer West Hama treću sezonu u nizu. Dogovor je potvrđen na sastanku s odborom kluba. Klub ga je želio zadržati, i nakon turbulentne sezone bilo je pitanje samo što želi Bilić. Pregovori o njegovom ugovoru, koji je potpisao 2015. godine na tri godine, vrlo brzo su se pretvorili u planiranje iduće sezone i napretka kluba. Prema izvorima bliskim klubu, Bilić je jako sretan što ostaje u Londonu. Pristao je pričekati novi ugovor do iduće kalendarske godine. Tijekom sastanka Bilić i članovi uprave složili su se da zbog velikog broja ozljeda tijekom sezone nisu mogli napraviti puno bolji rezultat od 11. mjesta na ljestvici. Preseljenje na Olimpijski stadion i saga s Payetom također su opravdanja za rezultat i dojam bitno lošiji od onoga prethodne sezone, koju je West Ham završio na sedmom mjestu, sa 17 bodova više. Označene su glavne mete prijelaznog roka  Svjesni su da ih tijekom prijelaznog roka čeka ozbiljan posao, posebno u napadačkom dijelu momčadi. Bilić, vlasnici kluba i direktor za igrače Tony Henry već su kompilirali popis meta na tržištu. Primjerice, raspravljali su o napadaču Manchester Cityja Kelechi Iheanachou, kojeg žele Borussia Dortmund i mnogi drugi klubovi, a trebao bi biti dostupan za transfer ovoga ljeta. 20-godišnjak nije uključen u planove Pepa Guardiole, ali prepreke za transfer u West Ham su manjak njegovog iskustva i visoka cijena. Podsjetimo kako je West Ham praktički dogovorio dolazak Pabla Zabalete iz Cityja čim mu istekne dvogodišnji ugovor, no još čekaju da se 32-godišnjak odluči. Yaya Toure još je jedan igrač iz Cityja kojeg West Ham pikira, no pretpostavlja se da će 34-godišnji veznjak ipak produžiti boravak na Etihadu za još 12 mjeseci. Vrlo ambiciozan projekt bio bi Daniel Sturridge, ako ga Liverpool odluči prodati.   Bilića sada čeka operacija kuka, potom kratak odmor i povratak na posao.