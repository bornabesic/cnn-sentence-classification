Foto: Getty Images / Guliver Image EUROPSKA sezona završit će finalom Lige prvaka koje će 3. lipnja u Cardiffu igrati Real Madrid i Juventus. Najjača prvenstva su gotova, pa je Institut za nogometnu statistiku CIES istražio koji je nogometaš najviše vremena proveo na terenu posljednjih godinu dana.  Na listi je prvo mjesto osvojio suigrač Šime Vrsaljka i napadač Atletico Madrida Antoine Griezmann koji je ukupno odigrao 5454 minute u praktički 365 dana. Francuz koji je blizu odlaska u Manchester United, ove sezone za momčad Diega Simeonea u 53 utakmice zabio je 26 golova te upisao 12 asistencija.  Uz njega su još osmorica igrača provela 5000 minuta na travnjaku.  Na drugom mjestu je veznjak Leicestera Wilfred Ndidi, na trećem još jedan nogometaš Atletica Koke, dok je četvrto mjesto zauzeo Danijel Subašić. Vratar Monaca, s kojim je osvojio francusko prvenstvo i igrao polufinale Lige prvaka, igrao je ukupno 5250 minuta u 54 utakmice ove sezone, a primio je 52 pogotka.   Nakon hrvatskog reprezentativca i bivšeg igrača Hajduka slijedi njegov suigrač Kamil Glik, pa Neymar (Barcelona), Paul Pogba (Manchester United), Marquinhos (PSG), Luis Suarez (Barcelona), a Lionel Messi je 14, Cristiano Ronaldo 27... Također, među 100 igrača s najviše odigranih minuta za godinu dana našao se i Mario Mandžukić. Hrvatski napadač za Juventus je skupio ukupno 4271 minutu i završio na 61. mjestu, a od igrača iz regije tu je i najbolji strijelac Serije A Edin Džeko koji je u Romi upisao 4441 minutu i stigao do 35. mjesta.