Joško Jeličić nakon jučerašnjeg komentara na Facebooku i danas se osvrnuo na utakmicu Cibalije i Dinama te sporni jedanaesterac kojim je hrvatski prvak stigao do pobjede (2:1). - Sramim se što sam u bilo kojem obliku dio ovoga što se zove HNL - napisao je Jeličić na svom profilu, a večeras je u HRT-ovoj emisiji Stadion bio nešto umjereniji. - Nema smisla izdvajati neke pojedinačne situacije. Uvjeren sam da nijedan navijač Hajduka, Dinama, Slavena ne želi pobjeđivati na ovaj način. Boysi su nakon utakmice pokazali najbolje što misle o tome. Svi se moramo ujediniti da se to ispravi. Kompletan sustav HNS-a iz korijena se mora mijenjati i svi koji participiraju u njemu moraju otići. Sudačka organizacija samo je jedan segment koji je najviše eksponiran. Ima dobrih sudaca koji su zbog svega žrtve. I žao mi ih je kao što mi je žao i Dinama prema kojem imam veliki respekt jer sam igrao tamo. Ali jasno znam distancirati klub od onih koji ga vode. Žalosno je da svi koji prate nogomet sada navijaju da Rijeka osvoji naslov. Događat će se greške ali ovdje je povjerenje u pitanju - kazao je Jeličić. S njim se složio i 'oko sokolovo' Mateo Beusan: - Povjerenje je najvažnije, a ono je izgubljeno. Nešto se pokušavalo s Peraićem, pa Kukićem, a sada i s Kulušićem na čelu sudačke organizacije, ali čini mi se da je prije bilo manje pogrešaka. Brine to što pogreške sudaca nisu male. Ne znam kako ćemo vratiti ugled u svijetu.  Beusan nije želio komentirati Batinićevu pogrešku u Vinkovcima. - Nemam što komentirati. Čak je i Kulušić jučer rekao da je sudac pogriješio. Sudac je udaljen deset metara i možda je sudio po intuiciji, ali nikad se ne svira nešto u što nisi siguran. Jeličić je još iznio i kritike o igri Dinama. - U 90 minuta igre vidjeli smo samo šansu Olma. Dinamo nema igru, a to je s obzirom na njihov kadar u HNL-u nedopustivo - rekao je HRT-ov komentator. Za više sporta posjetite našu novu Facebook stranicu Večernji list - Sport 