Nogometni stručnjaci imat će što analizirati nakon finala Lige prvaka između Real Madrida i Juventusa (4:1). Prije svega, morat će objasniti što se to dogodilo talijanskoj momčadi u drugom poluvremenu. – Uživao sam gledajući finale, bio je to uglavnom atomski nogomet. Najviše će se sigurno pričati o tom neshvatljivom kolapsu Juventusa u drugom poluvremenu. Vjerojatno je to posljedica toga što su u prvom dijelu igrali visoki presing, a kako nisu imali posjed lopte, nisu imali tu fazu regeneracije, pa su se previše istrošili. I nakon toga potonuli u drugih 45 minuta – objasnio je nogometni trener Krunoslav Jurčić, te dodao: – Real Madrid je pak tih drugih 45 minuta odigrao besprijekorno. Digli su se visoko, a Juventus je samo čekao u bloku i nije mogao izaći iz svoje polovice. Bio je to neshvatljiv, energetski kolaps talijanske momčadi. Presudio vezni red Madriđani su talijansku momčad najviše nadigrali u veznoj liniji. – Pjanić i Khedira nisu mogli parirati Modriću, Casemiru i Kroosu, pa se Real najviše nametnuo u veznom redu. Također, Juve je drugo poluvrijeme imao dva igrača manje, jer Higuain i Dybala uopće nisu pomagali obrani – analizira Jurčić, koji je oduševljen igrom Luke Modrića u finalu. – Modrić je katalizator, tvar koja poboljšava, ubrzava kemijsku reakciju. E, upravo tako on djeluje na svoju momčad. U prvom je dijelu imao malih problema jer je Isco ispadao, pa je morao pokrivati i njegovu poziciju, no u drugom je bio fenomenalan. I, zato ću još jednom ponoviti, Hrvatska nikad u povijesti nije imala igrača koji je toliko bitan za neku od najboljih momčadi svijeta – naglasio je Kruno Jurčić, te se osvrnuo i na igru drugog Hrvata u finalu, Marija Mandžukića. – Mario je u prvom dijelu bio jako raspoložen, no u drugom se uklopio u sivilo svoje momčadi. Nije više išao naprijed kao u prvom dijelu, a samim time je postao i bezopasan. No, treba mu čestitati na fenomenalnom golu za 1:1. Mandžinom majstorijom oduševljen je i Zlatko Dalić, donedavni trener Al Aina. – Dugo nisam vidio ljepši gol, pogotovo u finalu Lige prvaka – kaže Dalić, koji smatra da je Realova pobjeda potpuno zaslužena. – Juve je ove sezone većinu toga napravio na čvrstinu i kolektiv, ali protiv Reala, koji je individualno puno kvalitetniji, to nije bilo dovoljno. Igrali su odlično cijele sezone, ali finale je ipak pokazalo da Juve nije toliko moćan da se suprotstavi momčadi poput Reala. Igrači Juventusa su, pogotovo u drugom poluvremenu, napravili grešku što su se branili u bloku i čekali, umjesto da pokušaju igrati nogomet i biti opasni po gol suparnika. Dali su posjed lopte Realu, a to je bila velika pogreška, jer Madriđani su previše individualno jaki da taj posjed ne bi pretvorili u šanse, odnosno golove – kaže Dalić. Je li Zinedine Zidane jučer nadmudrio svog kolegu Massimiliana Allegrija? – Ne bih ja to tako rekao. Zidane jednostavno ima bolju momčad, mislim da je Allegri izvukao maksimum iz svojih igrača u ovoj cijeloj sezoni – rekao je Dalić, a Jurčić dodao: – Zidane je pokazao da ima talent, pogotovo za stvaranje idealnih odnosa sa megazvijezdama u svojoj momčadi. Ronaldo - mašina za golove Igrač utakmice jučer je bez premca bio napadač Reala Cristiano Ronaldo. Njegova dva pogotka, za 1:0 i 3:1, prelomila su utakmicu. – Možemo ga voljeti ili ne, ali Ronaldo je dokazao da je mašina za golove. Čak i kada izgleda da ga nema nigdje, odjednom postigne pogodak – kaže Dalić, ali dodaje da je kod drugog Ronaldovog pogotka presudan bio asistent Modrić. – To je bila Lukina fantazija. Presjekao je loptu u fazi obrane, dao je pas, nastavio s kretanjem u sprintu, te na kraju uspio asistirati za gol – zaključio je Zlatko Dalić.