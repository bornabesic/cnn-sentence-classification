Nogometaši Bayerna privremeno su zasjeli na vrh bundesligaške ljestvice nakon što su u petak s 3:1 slavili na gostovanju kod Mainza, ponajviše zahvaljujući dvostrukom strijelcu Robertu Lewandowskom. Domaća momčad je povela već u 4. minuti pogotkom Kolumbijca Cordobe, ali je Bayern već do 21. minute uspio doći do preokreta. Najbolji strijelac Bayerna Robert Lewandowski u 8. minuti je izjednačio na asistenciju Arjena Robbena. Nizozemac je u 21. minuti bio strijelac za vodstvo Bayerna, nakon što je glavom svladao domaćeg vratara na ubačaj Thomasa Müllera. Konačnih 3:1 u drugoj minuti sudačke nadoknade u drugom poluvremenu postavio je Lewandowski odlično izvedenim slobodnim udarcem. 