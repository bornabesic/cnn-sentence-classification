Na glavnom zagrebačkom trgu, visoko iznad bana Jelačića, svoja je “Krila” zasluženo dobio Vedran Ćorluka. Udruga navijača Uvijek vjerni i ove je godine izabrala najsrčanijeg hrvatskog nogometnog reprezentativca, a svima je pritom u mislima bila slika krvave i zamotane Ćorlukine glave na utakmici protiv Turske s prošlogodišnjeg EP-a. Ulog je u toj utakmici bio velik i Čarli nije odustajao, a Hrvatska je igrala lijepo, nogomet kakav dugo nismo vidjeli. Čarli se tada u igru vraćao nekoliko puta, na kraju i s “kapicom” koja je postala pravi hit, a njemu najljepše sjećanje iz Francuske.  Ukrajinci su opasni – Moja razbijena glava... Sve je bilo uzalud. Mislim da smo trebali puno više napraviti, a nismo. Ispali smo. Jedino lijepo sjećanje sa tog EP-a je ta kapica koja je sada u muzeju, a ostalo želim što prije zaboraviti. Iako se ponosim kako smo igrali na tom prvenstvu, stvorili smo odlično ozračje – prisjetio se Ćorluka trenutaka s EP-a u Francuskoj i zahvalio svima na novom priznanju za njegov trud na terenu.  – Znam s koliko srca želje i motiva nastupaju svi naši reprezentativci i velika mi je čast da su navijači izabrali mene. Nadam se da ću nastaviti oduševljavati srčanim igrama.  Vedrana u susretu s Ukrajinom nećemo gledati na terenu. Ovaj put, izgleda, nije uspio stisnuti zube, kao što je to napravio u Francuskoj.  – Nisam igrao protiv Finske, a neću igrati ni protiv Ukrajine. Zdravlje me baš i ne služi, problem je zadnja loža, ali izbornik ima jako dobra rješenja za moju poziciju. Mitrović je u utakmicama s Kosovom i Finskom pokazao da dobro podnosi pritisak i odlično je igrao. Ima sve predispozicije ne samo da bude zamjena nego i da jednog dana preuzme tu poziciju. Što se utakmice s Ukrajinom tiče, veliki je plus što igramo pred domaćom publikom, ali protiv opasne reprezentacije koja je dobro startala. Toliko je već priča o odličnim generacijama, no nadam se da ćemo u petak pokazati da smo na dobrom putu – ističe Ćorluka koji je od 2006. godine do danas propustio samo sedam utakmica za reprezentaciju, a osim što dobro igra u hrvatskom dresu, dobar je i u momčadi ruskog Lokomotiva. Novac je važan Ljetos se pričalo da napušta moskovski klub, ali...  – Naravno da je novac važan, ali klub je izričito rekao da me neće pustiti. Dobio sam sedam-osam ponuda i sve su ih odbili. Novo rukovodstvo preuzelo je klub u prijelaznom roku pa nije htjelo ni čuti za moj odlazak, nego mi je pripremilo novi ugovor. U ovim godinama, nisam ni puno razmišljao. Uvijek sam ostajao tamo gdje mi je odgovaralo, ljudi me u Rusiji vole i cijene, kapetan sam momčadi. Možda će ostati neki žal, ali u reprezentaciji treniram s vrhunskim igračima i to je to – zaključio je branič vatrenih, koji nije jedini s vidikovca Zagreb 360° otišao s “Krilima” u rukama. Kući ih je ponio i dinamovac Ante Ćorić kao nada godine, nagrada za životno djelo pripala je Stanku Poklepoviću, koji je u Zagreb poslao svog izaslanika. Njegovu nagradu preuzeo je Ćiro Blažević, a udruga Uvijek vjerni odlučila je da je najbolja podružnica navijača ona iz Stuttgarta, a iz udruge su najavili i poručili Anti Čačiću:  – Izborniče, pripremite se za nagradu sljedeće godine!  