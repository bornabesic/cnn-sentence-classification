Hrvatski predstavnici u Europskoj nogometnoj ligi, Hajduk i Rijeka, u utorak su ojačali svoje momčadi, Hajduk je potpisao ugovor sa španjolskim napadačem Ignaciom Magantom (24), dok je Rijeka angažirala desnog braniča Ivana Martića (25) i ofenzivnog veznjaka Franka Andrijaševića (25).  Maganto je s Hajdukom još od priprema u Sloveniji, a u utorak je potpisao ugovor. Posljednji klub bio mu je Los Angeles Galaxy gdje je u MLS-u sakupio 20 nastupa i postigao dva pogotka. Prošao je omladinsku školu Getafea, a zatim je odlučio otići na Iona College u SAD-u da bi ga na "draftu" u siječnju 2015. u prvoj rundi izabrao LA Galaxy. Martić je u redove riječkog prvoligaša stigao iz talijanskog drugoligaša Spezije, a s klubom s Kvarnera je potpisao ugovor na tri godine. Rođen je u Švicarskoj, gdje je igrao za St. Gallen i Schaffhausen, dok je u Italiji prvo igrao u Serie A za Veronu nakon čega je prešao u Speziju. Trogodišnji ugovor s Rijekom potpisao je i Andrijašević. On je bivši junior Hajduka, koji je od 2010. do 2014. godine nastupao za prvu momčad kluba s Poljuda prije no što je prešao u Dinamo, no u posljednje dvije sezone većinu je vremena proveo na posudbi u Lokomotivi za koju je u 42 nastupa postigao 18 golova. Tijekom dosadašnje karijere upisao je i jedan nastup za reprezentaciju Hrvatske. - Drago mi je što smo našli zajednički jezik i što se mogu koncentrirati na ovo što slijedi. Rijeka je ambiciozan klub i vjerujem da ću svojim igrama potvrditi da mi je ovdje mjesto i za to ću dati sve od sebe - rekao je Franko Andrijašević nakon što je potpisao ugovor pa dodao: - Znam dosta o Rijeci i vjerujem da ću se brzo uklopiti i upoznati ekipu. I ja poput Rijeke imam visoka očekivanja i nadam se da ću pomoći ekipi u ostvarivanju ciljeva. Molim Boga samo da me zdravlje posluži i onda će sve biti kako treba. >> Dinamo je samo od dva kluba kupovao manje nego od Rijeke! 