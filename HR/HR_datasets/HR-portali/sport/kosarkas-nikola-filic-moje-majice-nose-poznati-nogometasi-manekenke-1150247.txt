Nikola Filić (20) možda trenutačno nije košarkaš kojeg ćemo u bližoj budućnosti gledati u dresu Barcelone, Efesa, Olympiakosa, CSKA ili u nekoj od momčadi NBA lige, ali je dečko koji je poznat po tome što uz profesionalno igranje košarke ima i vlastiti modni brend. Karijeru je počeo u klubu Dubrava, a prošle godine odlučio je otići u Italiju. Odmalena je volio košarku i znao je da će je jednog dana ozbiljno i zaigrati. Lopta prije zadaće – Još kao klinac nakon škole odlazio sam na igrališta isprobati svoj talent. Domaće zadaće nisu me zanimale, samo košarkaška lopta – dodaje Nikola. Ubrzo je postao član Dubrave gdje je proveo devet godina. Lani je otišao u Italiju. – Na poziv jedne agencije otišao sam na probu u predgrađe Varesea, u klub Nelson Basket koji se tada natjecao u Seriji C. Nakon sedmodnevne probe potpisao sam ugovor. Bio sam tada najmlađi igrač u ekipi – rekao je Nikola. U početku su mu nedostajali obitelj, prijatelji, dojučerašnji suigrači, ali i brat koji trenutačno igra baš u Dubravi. – Dubrava je moj matični klub tako da će ljubav prema njoj uvijek biti prisutna – istaknuo je. Sjeća se dobro svoje prve utakmice u Italiji. – U domaćoj pobjedi protiv Calolziocortea (77:70, op. a.) ubacio sam 11 koševa, bez ijednog promašaja. Odlične su bile reakcije čelnika kluba, ali i medija, što me je posebno veselilo – istaknuo je Nikola Filić. Dobre igre odvele su ga u novoj sezoni u novi klub. Prešao je u klub Pavia koji u Seriji C za sada ima svih 16 pobjeda i prvi je kandidat da sljedeće godine zaigra u Seriji B. – Osim mene, u klubu od stranaca igraju dva Amerikanca, Henderson i Sifford, te Poljak Bialkowski. Rekli su mi da sam prvi Hrvat koji je zaigrao u njihovu klubu. Kažu da je najviše Amerikanaca prošlo kroz klub koji je 1992. godine igrao u A-1 ligi – rekao je Nikola koji igra na mjestu krila. U Seriji C Gold igra ukupno 99 klubova raspoređenih u sedam divizija. Uz Filića, u Seriji C Gold igra još šest hrvatskih košarkaša (Percan, Lebo, Diminić, Šango, Marić i Begović). U seriji C Silver igra nevjerojatnih 229 klubova raspoređenih u čak 19 divizija. Ulični pozdrav postao brend – Prve sezone igrao sam od stranaca s Amerikancem Hudsonom i Španjolcem Robertom Corronom Navarrom. Od naših igrača u ovoj ligi otprije poznajem Karla Lebu, bivšeg juniora Cedevite, i Mirka Marića koji je igrao za zagrebačku Mladost. Nikola, uz to što svakodnevno trenira košarku, odlučio je već u mladim danima pokrenuti nešto svoje i razmišljati o budućnosti nakon košarke. Naime, kako su mu prijatelji uvijek govorili da ima stila za odijevanje, osnovao je svoj vlastiti hrvatski brend Bomber. Radi se o majicama koje su specifične po crnoj i bijeloj boji s velikim logom naprijed. I materijal je iz hrvatske proizvodnje, a majice mogu nositi muškarci i žene. – Sama riječ Bomber zapravo je talijanski interni pozdrav. Nakon nekog provedenog vremena u Italiji, došao sam na ideju da mi se brend zove po tom njihovom simpatičnom uličnom pozdravu – kaže Nikola. Majice Bomber već su nakon tri mjeseca od osnivanja mogle biti viđene po ulicama. Izazvale su pozitivne reakcije te su u majicama prošetali mnogi poznati diljem Hrvatske, ali i šire. Neki od njih su Filip Benković i Junior Fernandes, nogometaši Dinama, Lara Vukušić, miss turizma Hrvatske, Baby G, engleska pjevačica, Lucia Javorčekova, slovački top model... Trenutačno su zaštitna lica u Hrvatskoj Anamarija Carek i Lena Kelava. Cijena majice je 180 kuna, a u planu je uskoro i prodaja trenirki koje će koštati 550 kuna. – Već imam viziju i skice majica koje će biti hit ovog ljeta – istaknuo je Filić. A košarkaški planovi? – NBA draft 2019. godine - zaključio je Nikola.  >>Washington pobijedio Indianu koja sad ima šest poraza zaredom 