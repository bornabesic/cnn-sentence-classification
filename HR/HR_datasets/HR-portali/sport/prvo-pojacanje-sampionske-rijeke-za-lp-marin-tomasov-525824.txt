Bivši klub Zorana Mamića prema svemu sudeći neće iskoristiti opciju otkupa ugovora Marina Tomasova (29) te se bivši najbolji nogometaš Prve HNL na ljeto može vratiti u Rijeku. Al Nassr, klub iz Saudijske Arabije, nakon jednogodišnje je posudbe ipak odlučio da neće iskoristiti priliku kako bi u potpunosti otkupio Tomasova za dva milijuna eura bez obzira na njegove sjajne igre u protekloj sezoni.  No, zainteresiranih za hrvatskog krilnog napadača ne manjka, a ako i ne stigne ponuda koja bi Marina zainteresirala, uvijek se može vratiti u Rijeku s kojom bi tako krenuo u lov na skupine Lige prvaka.  Vratio bi se Tomasov u šampionsku Rijeku i vjerojatno jako razveselio Matjaža Keka s obzirom na vjerojatne odlaske najboljih igrača poput Andrijaševića, Ristovskog, Gavranovića, Vešovića... Prema Transfermarktu Marin vrijedi dva milijuna eura, Rijeka ga je u siječnju 2015. dovela bez odštete iz Münchena, a Al Nassru posudila za 800.000 eura. Kako god bilo, novi sjajan posao Rijeke.