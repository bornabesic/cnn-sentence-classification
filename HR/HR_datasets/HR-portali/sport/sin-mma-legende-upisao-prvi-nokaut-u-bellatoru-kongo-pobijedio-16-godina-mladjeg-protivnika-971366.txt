RORY MACDONALD nije mogao zamisliti bolji start svoje karijere u Bellatoru. Na velikom eventu u Londonu jednostavno je demolirao domaću uzdanicu Paula Daleya, čime je osigurao napad na titulu prvaka velter kategorije.  MacDonald je prije svega imao fantastičnu taktiku za vrhunskog stand up borca kakav je Daley. Iako i Kanađanin ima što ponuditi na nogama, to mu ovog puta nije bilo u sferi interesa, pa je dosta brzo uspio doći do pozicije odakle je srušio Daleya. Uslijedila je cijela runda “zlostavljanja” na podu, gdje je Daley ipak izdržao, ali je u drugih pet minuta ušao potpuno potrošen. To je rezultiralo time da ga je McDonald ponovno vrlo brzo uspio srušiti, ali ovog puta i završiti gušenjem.  MacDonald je tako osigurao napad na titulu prvaka kasnije ove godine. Protivnik će mu biti pobjednik borbe između prvaka Douglasa Lime i izazivača Lorenza Larkina, a ona se održava idućeg mjeseca na Bellatoru 180 u Madison Square Gardenu. S druge strane, Daley je unatoč porazu pokušao doći do borbe koju želi te je prozvao Michaela “Venoma” Pagea.  Bivši prvak Liam McGeary susreo se s britanskim kolegom Lintonom Vassellom u borbi za izazivača poluteške kategorije i nije uspio u namjeri vraćanja na vrh. Umjesto toga, Vassellom je postao prvi čovjek koji ga je uspio savladati prekidom. A vrijeme kao da stoji za 42-godišnjeg Cheicka Konga, koji se susreo s mladim talentom Augustom Sakaiem. Čak 16 godina razlike između njih nije bio faktor te je Kongo došao do pete pobjede u nizu. Zanimljivo za jednog teškaša udarača, do svih je došao sudačkim odlukama.  Na glavnom programu nastupio je još sin Kimbo Slicea, Kevin Ferguson Jr., koji je došao do prve pobjede u Bellatoru. Sjajan je bio i Alex Lohore savladavši nokautom u prvoj rundi Dana Edwardsa.  Bellator sada odlazi na pauzu u trajanju od pet tjedana, a onda spektakl u Madison Square Gardenu.