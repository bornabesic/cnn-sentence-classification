Hrvatski nogometni reprezentativac Šime Vrsaljko (24) sletio je u nedjelju navečer u Madrid i napomenuo kako je zadovoljan dolaskom u europskog doprvaka Alético Madrid s čijim će igračima  u ponedjeljak prvi put trenirati. - Jako sam zadovoljan, došao sam u pravu momčad koja radi poput obitelji. Koncentriran sam i sretan - izjavio je desni bek nakon što je sletio na madridski aerodrom Adolfo Suárez Barajas. Prespavat će u Madridu a u ponedjeljak popodne produžiti za 60 kilometara udaljeno mjesto Los Àngeles de San Rafael gdje su nogometaši Atlética počeli prošli tjedan s pripremama za novu sezonu. “Spreman sam pomoći koliko bude potrebno”, rekao je.  Pretprošle godine ondje je bio i hrvatski napadač Mario Mandžukić koji je nakon jedne sezone prešao u talijanskog prvaka Juventus. - Samo mi je čestitao - rekao je Vrsaljko. On je u Madrid došao iz Sassuola, lani šestoplasirane momčadi talijanskog prvenstva. - Moj cilj je bio igrati u ekipi koja igra Ligu prvaka, nadam se da ću biti dobar - napomenuo je.  Atlético je lani izgubio u finalu Lige prvaka od Real Madrida, ispao u četvrtfinalu španjolskog kupa od Celte Vigo te je u prvenstvu završio na trećem mjestu iza Barcelone i Real Madrida. 