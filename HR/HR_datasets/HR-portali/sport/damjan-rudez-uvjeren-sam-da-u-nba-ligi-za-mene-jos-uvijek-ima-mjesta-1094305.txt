Iza njega su dvije godine igranja u NBA ligi, ali i dva košarkaška kampa za klince. Ovaj drugi upravo traje u Domu košarke Cedevita, a Damjan Rudež opet uživa u radu s djecom od 13 do 16 godina. A uživaju i oni jer ih je NBA Europe opskrbio s majicama, a Cedevita je pak organizatorima darovala besplatne termine u svojim dvoranama na Velesajmu. - Lani smo imali jednodnevni, a sada smo postali trodnevni kamp. Produžili smo ga slijedom lanjskih reakcija djece i roditelja, očito je ovo nešto što Zagrebu nedostaje. Premda smo ovaj puta stavili kootizaciju, ispunili smo željeni broj polaznik, a on je 50, pa dječaci i djevojčice rade u pet skupina po deset. Osim elemenata tehnike i individualne taktike, odnosno osnova organizirane košarke, upoznajemo djecu i s tim koliko je bitno brinuti se za svoje tijelo o čemu im pričaju ljudi koji rade moje kondicijske programe, a to su Igor Blažinčić i Mirela Anić iz Body & Mind Studija - objašnjava nam domaćin kampa kojem je desna ruka njegov dugogodišnji prijatelj Arsen Šolić, inače Cedevitin voditelj marketinga. A za ovakvu akciju, Rudež je podršku dobio i iz Londona, odnosno iz NBA Europe, pa je u Zagreb došao i Neal Meyer, direktor košarkaških operacija za Europu, Srednji Istok i Afriku. - Ovo u Zagrebu jedan je od 13 kampova koje ovo ljeto održavaju europski NBA košarkaši. Osim Rudeža, to rade još i Pau Gasol, Jose Calderon, Ricky Rubio, Danilo Galinari, Luol Deng, Jonas Valančiunas, Donatas Motijeunas... Neal Meyer je ostao zatečen izgledom i funkcionalnošću Cedevitina trening kampa, ali i Damjanovom neizmjernom energijom i voljom da bude što više uz klince, da im prenese sva svoja iskustva. - Damjan nije superzvijezda u NBA košarci, a takvih je zapravo vrlo malo, no on i kao igrač koji ne obnaša glavne uloge na NBA parketima ovim klincima puno znači. Štoviše, on im je savršen primjer koliko daleko mogu dospjeti budu li neumorno trenirali. Damjan se u NBA ligi i izvan terena i na njemu predstavlja u najboljem svjetlu i jako je dobar primjer za sve klince. A Damjan će do 30. lipnja saznati hoće li mu Minnesota produžiti ugovor ili neće. Sa svojih 30 godina želi još igrati NBA košarku pa o povratku u Europu zasad još niti ne razmišlja: - S obzirom da bi na ovom draftu moglo biti velikih rošada, da je razmijenjen čak i jedan Derrick Rose, i ja moram biti spreman na mogućnost "tradea". No, ja sam pozitivan i uvjeren da u NBA ligi za mene još uvijek ima mjesta. Neki će se košarkaški poklonici zapitati zašto mu je važnije da u NBA ligi igra 10 minuta nego u Europi 30 i više, pa smo ga i mi to priupitali? - NBA liga je najbolje organizirani sportski sustav na svijetu, a tamo se stvari jako brzo mijenjaju i ti nikad ne znaš kamo te jedna dobra odigrana utakmica može odvesti. I zato stalno moraš biti spreman iskoristiti svaku priliku koja ti se pruži, a biti u takvoj prilici je vrijedno ostanka u NBA. Kad sam ja potpisao za Indianu, Paul George je još bio zdrav i moja je minutaža bila velika nepoznanica, no onda se on ozlijedio i ja sam igrao prosječno 16 minuta i zabijao pet koševa. Osim te priče o prilikama treba reći i da je život u NBA, ali i u SAD-u jako dobar i svakome se brzo svidi. To je, uz novce koji zveckaju, vjerojatno i razlog što tamo hrle i tri hrvatska dojučerašnja juniora - Dragan Bender, Ante Toni Žižić i Ivica Zubac - koji s nestrpljenjem isčekuju rezultate drafta da vide kome će igrački pripasti. I koliko će im vrijedni ugovori pripasti po toj draft skali. - Želim im svu sreću. NBA klubovi sve znaju o njima, od njihovih najboljih poteza do toga što vole jesti za doručak. Onaj koji bude izabran visoko može biti siguran da ga je klub voljan čekati, a za ostale sve to može biti rizično. U svakom slučaju, kada jednom budu izabrani moraju biti spremni na novi život. A što taj novi život, i prilagodba na njega, sve podrazumijeva? - Najteži dio je taj što ih tamo nitko neće tjerati da dodatno treniraju, za razliku od Europe gdje to nije slučaj, i tko to nema u sebi može zapeti. Jer, u Americi je za mladog sportaša dosta izazova i opasnosti i da bi uspjeli moraju biti jako disciplinirani i usredotočeni na svoj osobni razvitak. Kad jednom potpišeš ugovor, tamo se od tebe očekuje da posjeduješ profesionalnu samosvijest odnosno da si savjestan i odgovoran prema sebi i klubu koji te dobro plaća - naglašava Damjan.