Nakon što je sjajnim nastupom u višeboju uvjerljivo osigurao svoje treće Olimpijske igre za redom, Filip Ude je ponovno nastupio na konju s hvataljkama u Rio de Janeiru, na Test Eventu. U pojedinačnom finalu na konju s hvataljkama, natjecanju koje je u neku ruku samo nagrada vježbačima i još jedna provjera sprava i olimpijske dvorane, Filip je završio kao osmi zbog dva pada s ocjenom 12,833. Plan mu je bio pokušati izvesti sve najjače elemente koje zna, vježbu sa startom od 7.1 koju će pripremiti za Olimpijske igre, no kako tu vježbu nije ni trenirao zbog fokusiranja na višeboj, nije se ni moglo očekivati čudo od nje. "Pao sam na Busnariju i nakon ruskih kola, još raširio i noge na vugonjanu. Pokušao sam sve što znam, ali kako sam do sada trenirao vježbu od 6.2, za ovih 7.1 nisam još spreman. Ali, dogovorili smo se da bez obzira na sve idemo pokušati. Tu vježbu treba jako puno trenirati, a nisam imao vremena i za nju i za višeboj. Sad tek krećem s pravim treninzima na konju da do Rija sve bude OK", rekao je Ude nakon nastupa.  Pobijedio je Kinez Wei Sun sa 15,566 ispred Amerikanca Johna Orozca sa 15,066 i Mađara Vida Hidvegija sa 14,700. Bez obzira na ovo finale, hrvatska gimnastička reprezentacija više nego zadovoljna vraća se iz Rija. Oba naša kandidata, i Filip Ude i Ana Đerek kući dolaze s vizama za Olimpijske igre, a to je bio njihov jedini zadatak na Test Eventu. Donijeti Hrvatskoj i treće uzastopne Olimpijske igre i u ženskoj i u muškoj sportskoj gimnastici.