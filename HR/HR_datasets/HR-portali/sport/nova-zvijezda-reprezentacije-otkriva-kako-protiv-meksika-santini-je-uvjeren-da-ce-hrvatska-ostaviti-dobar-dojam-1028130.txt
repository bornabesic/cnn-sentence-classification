Santini je imao sjajnu sezonu, zabio je 15 golova za svoj Caen i osigurao sezonu u Ligue One. Izabranici Ante Čačića odrađuju treninge uoči sraza s Meksikom u Los Angelesu koji će se održati u noći sa subote u na nedjelju u 1:30, a Ivan Santini ne skriva uzbuđenje što će braniti hrvatske boje. “Još nisam sasvim svjestan svega što se događa, a razmišljam samo o utakmici s Meksikom – kako se što prije oporaviti od puta, odmoriti i kako ćemo ostaviti dobar dojam. Uzbuđeni smo, većina nas još nije bila u Sjedinjenim Američkim Državama. Ljudi su u Los Angelesu pristupačni, prilaze nam na ulici, premda ih čudi što se bavimo nogometom”, ispričao je Santini, stoji na stranicama Saveza. Santini naglašava što će biti ključno u ogledu s Meksikom. “Teško se možemo taktički upoznati i pripremiti u ovih nekoliko dana, zato je najvažnije da budemo svježi i da svatko pruži svoj maksimum. Tada će nas biti teško pobijediti. Susret s Meksikom bit će veliki izazov. Svi znaju kakva je situacija, ali nismo opterećeni i vjerujemo u pozitivan rezultat”, kazao je novopečeni reprezentativac. Po povratku sa sjevernoameričkog kontinenta ostat će u kadru za kvalifikacijsko gostovanje na Islandu. “Treniranje s ponajboljom veznom linijom svijeta bit će iskustvo koje ću pamtiti cijeli život. Sretan sam što sam napokon došao do toga, jedva čekam. Utakmica s Islandom mogla bi mnogo toga odlučiti u kvalifikacijama koje smo zasad odlično odigrali. Nadam se da neće biti problema kao u nekim prijašnjim kvalifikacijama”, rekao je Santini. Santini je imao sjajnu sezonu, zabio je 15 golova za svoj Caen i osigurao sezonu u Ligue One. “Bila je teška odluka napustiti klub koji se bori za trofeje kako bih došao u klub koji se bori za ostanak, no radi se o jačoj ligi i ispalo je odlično. Dobro sam se uklopio u Caen, prihvatili su me suigrači, a unatoč turbulentnoj sezoni s usponima i padovima ispunili smo cilj i ostali u prvoligaškom društvu. Na meni je da to dogodine pokušam potvrditi svoj učinak”, zaključio je Ivan Santini.