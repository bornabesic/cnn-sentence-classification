Organizatori Snježne kraljice i Grad Zagreb ponudili su danas svojim sugrađanima veliku ekskluzivu. Na jednom mjestu, i to na potezu od Katedrale do Manduševca, vidjeli su čak 18 ukupnih pobjednika Svjetskog skijaškog kupa. Iako rezultat nije bio primaran, pobjedu je odnijela Renate Götschl ispred našeg Ivice Kostelića. - Nevjerojatno, hvala svima što su došli. Ovo je spektakl - rekao je u cilju Ivica Kostelić koji se prvi spustio niz Bakačevu. Stazom u središtu Zagreba spustili su se Annemarie Moser-Pröll (Austrija, 63). Janica Kostelić (Hrvatska, 35), Petra Kronberger (Austrija, 47), Michele Jacot (64, Francuska), Lise Marie Morerod (60, Švicarska), Tamara McKinney (54, SAD), Pernilla Wiberg (46, Švedska), Renate Götschl (46, Austrija), Michaela Dorfmeister (43, Austrija), Nicole Hosp (33, Austrija) i Tina Maze (33, Slovenija), Marcel Hirscher (27, Austrija), Marc Girardelli (53, Luksemburg), Jean-Claude Killy (Francuska, 73), Karl Schranz (Austrija, 78), Andreas Wenzel (58, Lihtenštajn), Alberto Tomba (50, Italija) i Ivica Kostelić (37, Hrvatska) te su svaki na svoj način oduševili publiku.  Bilo je tu okretanja na stazi, selfieja, pozdravljanja s gledateljima... Ma svega! A publika, koje je bilo jako puno, oduševljeno je promatrala ovaj spektakl i sve natjecatelje pozdravila gromoglasnim pljeskom. Podsjetimo, Oko 1000 kubičnih metara snijega prevezeno je kamionima iz Gornje Bistre u centar Zagreba kako bi se napravila staza duga 150 metara i široka između osam i 11 povodom. Organizatori su mukotrpno radili kako bi sve bilo spremno, a na kraju zaslužuju svaku pohvalu jer sve je prošlo savršeno. Tijek spektakla: 20:43 - Gotova je utrka legendi! Stazom se spustilo 18 pobjednika svjetskog kupa i oduševilo zagrebačku publiku, a iako rezultat nije bio primaran, pobjedu je odnijela Renate Götschl! 20:42 - Stazom u Bakačevoj spustila se i naša kraljica Janica Kostelić koja se okretala na stazi, pozdravljala publiku, a u cilj je ušla bez štapa. 20:38 - Tina Maze spustila se stazom i oduševila navijače, a nakon nje na stazu ide Janica Kostelić. 20:31 - Imamo novu vodeću u ukupnom poretku! Renate Götschl skijala je samo ravno i u cilj ušla s boljim vremenom od Ivice! 20:29 - I Pernilla Wiberg jedna je od onih koja se tijekom utrke pozdravljala s navijačima pokraj staze i dobila veliki pljesak. 20:26 - Alberto Tomba se spustio i dobio ovacije publike. na kraju je na drugom mjestu, odmah iza Ivice 20:21 - Još jedna istinska legenda svjetskog skijanja Marc Girardelli spustio se niz Bakačevu i zauzeo drugo mjesto 20:19 - Amerikanka Tamara McKinney u cilju je zaostala 2.50 sekundi, a onda pohvalila zagrebačku utrku i gledatelje uz stazu 20:15 - Andreas Wenzel u cilj je stigao s tri sekunde zaostatka za Ivicom Kostelićem i zauzeo treće mjesto 20:09 - Stazom u Bakačevoj spustila se i legendarna Annemarie Moser-Pröll, koja je u karijeri osvojila šest velikih globusa. Trenutačno je druga, odmah iza ivice, ostvarila je vrijeme 19.53. 20:01 - Jean-Claude Killy (73) prošetao je stazom, a Karl Schranz (78) spustio se u vremenu 27:29 19:59 - Drugi je krenuo Marcel Hirscher, Austrijalan je stao na pola staze i napravio selfie s gledateljem, a u cilj je ušao s 23 sekunde zaostatka za Ivicom. 19:55 - Počela je utrka, prvi se spustio Ivica Kostelić i ostvario vrijeme 17:37! 19:45 - Na portalu Vecernji.hr ćete moći gledati i snimke vožnji, povremeno će nam se uživo javiti novinarka Andrea Solar koja će snimati skijaše. 19:42 - Još nas nekoliko minuta dijeli od početka utrke legendi u središtu zagreba. Stazom će proći 18 osvajača Svjetskog skijaškog kupa... 19:25 - Velika je gužva na Trgu, tramvaji ne voze i kad se oko 19:45 legende počnu spuštati stazom, bit će to pravi skijaški spektakl. 18:50 - Stazom se spustio i Ivica Kostelić koji je oduševio okupljene gledatelje. Vozio je uz rub i srdačno se pozdravljao sa svima, a onda rekao: - Forma uoči sutrašnjeg slaloma? Pa nije onako dobra kako bih ja htio... Ali, ovo je naše brdo i svi ćemo tu biti posebno motivirani. 18:40 - Izvučeni su startni brojevi za sutrašnji slalom na Sljemenu, evo kako to izgleda: 1. Aleksandr Horošilov (Rusija) 2. Stefano Gross (Italija) 3. André Myhrer (Švedska) 4. Manfred Mölgg (Italija) 5. Felix Neureuther (Njemačka) 6. Marcel Hirscher (Austrija) 7. Henrik Kristoffersen (Norveška) 8. Julien Lizeroux (Francuska) 9. Michael Matt (Austrija) 10. Marco Schwarz (Austrija) 11. Daniel Yule (Švicarska) 12. Patrick Thaler (Italija) 13. Alexis Pinturault (Francuska) 14. Matthias Hargin (Švedska) 15. Marc Digruber (Austrija) 18:15 - Stazom u bakačevoj spuštaju se najbolji slalomaši svijeta i izvlače se startni brojevi za sutrašnju utrku. 