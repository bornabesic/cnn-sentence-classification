U prvom susretu 3. kola skupine C na Svjetskom prvenstvu rukometaša, u kojoj se natječe i Hrvatska, Mađarska je u Rouenu svladala Čile sa 34:29 (17:14). Do prvih bodova na SP-u Mađare je predvodio Iman Jamali sa sedam golova, po pet su dodali Adam Juhasz i Mate Lekai, dok su Erwin Feuchtmann s devet i Rodrigo Salinas sa šest pogodaka predvodili Čileance. Nakon po tri odigrana susreta i Mađarska i Čile imaju po dva boda. A najbolji mađarski rukometaš Laszlo Nagy zbog ozljede je napustio mađarsku reprezentaciju na SP-u u Francuskoj. Zamijenit će ga igrač Veszprema Peter Gulyas. Gorostasni (2.09) mađarski veteran Nagy (35) ozlijedio se na utakmici s Njemačkom i nije igrao u susretu s Hrvatskom, koji su Mađari izgubili s 28:31. Prema pravilima IHF-a, svaka reprezentacija ima pravo na dvije zamjene tijekom natjecanja na SP-u.  Od 20.45 sati Hrvatska će igrati protiv Bjelorusije, dok će treće kolo u utorak zaključiti Njemačka i Saudijska Arabija. U skupini B Slovenija je pobijedila Makedoniju s 29:22. 