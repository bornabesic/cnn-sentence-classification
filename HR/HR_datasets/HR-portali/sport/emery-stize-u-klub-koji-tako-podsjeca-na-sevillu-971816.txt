Foto: Screenshot UNAI EMERY doživio je fijasko na klupi PSG-a ove sezone. Španjolski trener koji je tri sezone zaredom sa Sevillom osvajao Europsku ligu, nije uspio ispuniti zacrtane ciljeve u Parizu, u kojem nije uspio obraniti naslov francuskog prvaka zahvaljujući Monacu te ga je šokantno eliminirala Barcelona u osmini finala Lige prvaka, iako je u prvom susretu slavi 4:0 - uzvrat je izgubio s već opjevanih 6:1.  Istina, osvojio je Liga kup, a čeka ga i finale Kupa Francuske 27. svibnja protiv Angersa.  Ipak, njegova prva sezona na klupi bogatog kluba proglašena je neuspješnom i veliko je pitanje hoće li ostati i sljedeće sezone u Parizu. Sve je to spreman iskoristiti njegov bivši suradnik, a sada sportski direktor Rome Monchi. Njih dvojica sjajno su surađivali u Andaluziji i bili tvorci povijesnih titula u Europskoj ligi. S obzirom na to da je Emery sve dalje od PSG-a, a Luciano Spalletti od Rome, talijanski mediji vjeruju kako bi Španjolac mogao voditi Rimljane sljedeće sezone. Monchi je spreman ponovno ga dovesti u svoj klub, u kojem bi pokušali podići Romu na veću razinu, odnosno dovesti je do trofeja.  Spalletti nema dobar odnos s legendarnim Francescom Tottijem (čeka ga mjesto direktora u klubu nakon završetka karijere) i mogao bi preuzeti izgubljeni Inter, a time bi se otvorio prostor za Emeryja koji bi nakon Španjolske, Rusije i Francuske, mogao započeti talijansku avanturu.