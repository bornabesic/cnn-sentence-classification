Švedski nogometni majstor Zlatan Ibrahimović (35) pauzirat će najmanje sedam mjeseci nakon što je u uzvratnom susretu četvrtfinala Europske lige protiv Anderlechta teško ozlijedio koljeno. Ibrahimović se ozlijedio u 90. minuti utakmice, kada je nezgodno doskočio nakon duela s obrambenim igračem belgijskog sastava. Jose Mourinho je nakon utakmice izjavio kako su prve prognoze negativne i kako nije optimističan. "Nemam dobar osjećaj, htio bih biti optimističan, ali nisam", rekao je Mourinho. Nažalost, crne slutnje pokazale su se točnim. Ibrahimoviću je po svemu sudeći puknuo prednji križni ligament zbog čega mora na operaciju koljena i prema prvim prognozama neće se vratiti na travnjak do siječnja 2018. godine. Ozljeda je došla u loše vrijeme i za Manchester United i za Ibrahimovića. Mourinho je ostao bez najboljeg igrača u završnici sezone kada United lovi mjesto u Ligi prvaka, ali i titulu pobjednika Europske lige, dok je nakon ove ozljede nejasna Ibrina budućnost. Dio stručnjaka smatra kako bi ovo mogao biti kraj njegove karijere. Ibrahimović je ove sezone zabio 28 golova u svim natjecanjima, a na koncu sezone ističe mu ugovor. 'Crveni vragovi' su mu nedavno ponudili produženje ugovora za 12 mjeseci, a imao je i niz sjajnih ponuda iz Kine i SAD. >>Ibrahimović odbio Mourinha i napušta United! Evo gdje će nastaviti karijeru 