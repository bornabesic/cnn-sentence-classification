Foto: Screenshot SPORTSKI svijet šokirala je vijest o nestanku posmrtnih ostataka jednog od najvećih nogometaša svih vremena. Legendarni Brazilac Garrincha koji je dvaput osvajao Svjetsko prvenstvo, ekshumiran je kako bi bio premješten u poseban mauzolej, ali obitelj je otkrila da su njegovi posmrtni ostaci u međuvremenu izgubljeni. Garrincha je preminuo 1983. s 49 godina. Za Brazil je igrao 50 puta, a 1958. i 1962. s reprezentacijom postao prvak svijeta i bio jedan od najboljih igrača turnira. "Moj otac ovo nije zaslužio. Uznemiruje me to da ne znam gdje se nalazi. Gradonačelnik mu je obećao mauzolej, ali prvo moraju pronaći njegove ostatke", rekla je Garrinchina kći Rosangela Santos. Na groblju nemaju objašnjenje, a ni dokaze da je obavljena ekshumacija tijela za koju obitelj tvrdi da je napravljena prije 10 godina. Nogometna ikona trebala je dobiti posebno mjesto na lokalnom groblju, ali sada ga nitko ne može pronaći. Gradske vlasti predlažu novo iskapanje kako bi DNK testom potvrdili čiji su ostaci u grobu. Na istom groblju su dva spomenika s Garrinchinim imenom, onaj ispod kojeg je pokopan 1983. i grobnica s obeliskom izgrađena dvije godine kasnije u koju je trebao biti premješten.