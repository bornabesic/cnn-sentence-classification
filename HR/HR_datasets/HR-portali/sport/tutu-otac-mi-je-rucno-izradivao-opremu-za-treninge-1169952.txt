Svjetski gimnastički kup u Osijeku, najjači ovosezonski turnir iz serije Grand-prix, koji se u Gradskom vrtu održava od 18. do 21. svibnja, ponovno će, nakon 2015. godine, ugostiti jednog od najvećih vježbača na karikama svih vremena, Brazilca Arthura Zanettija – Tutua, što ne uspijeva ni puno većim gradovima. Ako netko zna kako sa samo 156 centimetara visine uspjeti postati heroj nacije, onda je to svakako Tutu, The Lord of the Rings, kako ga zovu, ili jednostavno – Arthur Nabarrete Zanetti, jedan od najvećih svjetskih vježbača na krugovima, olimpijski pobjednik iz Londona 2012., prvi Brazilac i prvi Latinoamerikanac s olimpijskim gimnastičkim naslovom, vlasnik olimpijskog srebra iz Rija 2016. i svjetski prvak 2013. godine. – Oduvijek sam bio jako mali i moj profesor tjelesnog navrijeme je shvatio da nemam neke velike šanse ikada narasti. Zato me kao sedmogodišnjaka usmjerio u gimnastiku. Brzo sam se zaljubio u taj sport, ali nekako sam uvijek sanjao da ću ipak narasti i moći igrati odbojku kao moj veliki idol, brazilska odbojkaška igračka i trenerska legenda Bernardo Rezende. – I sada kada ulovim vremena i kada mi trener to dopusti, igram odbojku na pijesku. Volim i ribolov, skupljam satove, obožavam čitati... Jedna filozofija godinama je ključna na njegovu sportskom putu. – Nikada nemojte postati komformisti, uvijek se borite za svoje snove. Iskreno, sve što sam u životu napravio, napravio sam u vrlo teškim uvjetima. Moj otac Archimedes vlastitim je rukama radio opremu kojom sam trenirao.