Aktualni NBA prvaci Cleveland Cavaliers svladali su na svom terenu Toronto sa 116-105, a Houston je s uvjerljivih 126-99 slavio na gostovanju kod San Antonija u prvim utakmicama drugog kruga doigravanja. Cavaliersi su potpuno kontrolirali utakmicu u Quicken Loans Areni te do završnice treće četvrtine izgradili 25 koševa prednosti. Cleveland su do pobjede pred svojim navijačima predvodili LeBron James sa 35 koševa i 10 skokova, Kyrie Irving sa 24 poena i 10 asistencija te Kevin Love sa 18 koševa i devet skokova. Kyle Lowry je za goste ubacio 20 koševa uz 11 asistencija, a DeMar DeRozan je završio sa 19 poena. Druga utakmica serije bit će odigrana u noći sa srijede na četvrtak (1 sat iza ponoći). Houston je u San Antoniju šokirao domaćine izgradivši već u prvom poluvremenu 30 koševa prednosti (69-39), a najvećih 39 razlike bilo je u 42. minuti (119-80), kad su glavne zvijezde obiju momčadi preselile na klupu. Trevor Ariza je sa 23 koša bio najbolji strijelac raspucanih Rocketsa koji su pogodili 22 trice iz 50 pokušaja. Centar Clint Capela je ubacio 20 koševa uz 13 skokova, a James Harden je spojio 20 poena i 14 asistencija. Kawhi Leonard je za Spurse postigao 21 koš, imao 11 skokova i šest asistencija. San Antonio je iz igre gađao samo 37 % (31/84). Priliku za iskupljenje pred svojim navijačima Spursi će imati u noći sa srijede na četvrtak (3.30 sati iza ponoći), kad je na rasporedu druga utakmica serije na četiri pobjede. U noći s utorka na srijedu (2 sata) drugu utakmicu serije odigrat će Boston i Washington, u kojoj Celticsi vode 1-0, a u Oaklandu će se Golden State i Utah Jazz (4.30 sati) sučeliti u prvoj utakmici njihove borbe za mjesto u finalu Zapadne konferencije.  Rezultati 2. kruga NBA doigravanja ISTOČNA KONFERENCIJA Cleveland - Toronto     116-105  (Cleveland vodi u seriji sa 1-0) ZAPADNA KONFERENCIJA San Antonio - Houston   99-126 (Houston vodi u seriji sa 1-0) 