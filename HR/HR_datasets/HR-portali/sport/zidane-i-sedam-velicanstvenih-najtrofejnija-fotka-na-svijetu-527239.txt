Nacionalni stadion u Walesu, u sredini Zinedine Zidane, oko njega bivši Realovi igrači od kojih su neki, zajedno s njim, stvarali povijest 'kraljevskog kluba'. Jedna slika, više od 20 naslova u Ligi prvaka... Kao igrač ima status ikone, a s 44 godine već je među najboljim trenerima svijeta, 11 godina nakon što je posljednji put navukao dres. Pametnjakovići će vjerojatno reći, dobro, pa kakve su to trenerove zasluge kad u momčadi imaš Ramosa, Modrića, Ronalda i Balea? No Zinedine Zidane demantira ih iz dana u dan. Napravio je nevjerojatan posao u vrlo kratkom roku i na pragu je povijesne obrane titule u Ligi prvaka, nakon što je vratio La Ligu u Realovu vitrinu nakon pet godina čekanja, a to je napravio hrabrim i pametnim potezima, taktički gotovo savršeno posloživši igrače za koje je imao spremnu zamjenu, i dok je Barcelona prosipala bodove, njegova klupa odrađivala je vrhunski posao u 'malim utakmicama'. Zidane je na korak do nečega što nije uspjelo Mourinhu, Ancelottiju, Hitzfeldu, Fergusonu, Lippiju i Guardioli. Na putu do besmrtnosti došle su ga podržati Realove legende. Zizou je Ligu prvaka osvojio kao igrač 2002. godine, kao trener 2016., a 2014. godine do trofeja je stigao kao pomoćni trener. Trofejna fotka (s lijeva na desno): Christian Karembeu (osvajač Lige prvaka 1998. i 2000.), Raul (1998., 2000. i 2002.), Roberto Carlos (1998., 2000. i 2002.), Luis Figo (2002.), Predgrag Mijatović (1998.), Michel Salgado (2000. i 2002.) i Clarence Seedord (1998. i 2000. s Realom, 1995. s Ajaxom, 2003. i 2007. s Milanom).