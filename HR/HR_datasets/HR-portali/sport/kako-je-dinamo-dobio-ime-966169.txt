NA današnji dan, 26. travnja 1911. godine osnovan je HAŠK Građanski, klub koji je ugašen nakon Drugog svjetskog rata i na čijim je temeljima nastao zagrebački Dinamo. U suradnji s Yugopapirom, podsjećamo vas na to kako Dinamo dobio ime te kako je tekla potraga za novim imenom 45 godina kasnije. Siječanj 1949: Prije četiri godine, 9. lipnja 1945., deset dana poslije oslobođenja Zagreba, radnici i namještenici komunalnih poduzeća i ustanova grada Zagreba okupili su se u zgradi "Elektre" u velikom broju da osnuju svoje fiskulturno društvo. Četvrta točka dnevnog reda bila je ime društva i pravila.  "Drugovi, da mu damo ime Dinamo", čuo se prijedlog. "Dinamo simbolizira izvor energije, a osim toga ovo ime neka nam bude uzor u radu i neka nas podsjeća na slavni moskovski Dinamo".  Prijedlog je usvojen.  Veliki broj članova - preko 3.000 - moćni sindikat radnika i namještenika komunalnih ustanova i poduzeća i GNO-a - to je bila široka osnova na kojoj se u početku temeljio rad četrnaest raznih sportskih sekcija.  Već prvih dana Dinamo je okupio veliki broj sportista. Tenisači, gimnastičari, kuglači, veslači, planinari, alpinisti, biciklisti, boksači, hrvači i nogometaši trudili su se još od početka da Dinamo zauzme jedno od najljepših mesta u novom fiskulturnom pokretu.  Gimnastička sekcija ubraja se među najbolje u Jugoslaviji. Trostruka prvakinja FNRJ u vježbanju na spravama, Tanja Kober, koja je 1946. osvojila i neslužbeno prvenstvo Balkana u skokovima u vodu, članica je Dinama.  U kuglaškoj sekciji sprema nove mlade članove Božo Kombol, prvak FNRJ i nosilac svetskog rekorda. Najbolji tenisači Jugoslavije Mitić, Palada, zatim Šarić, Briksi, Petrović i ostali - članovi su Dinama. Pa ipak, najnaprednija je nogometna sekcija.  Prvi nogometni tim Dinama igrao je prvu utakmicu 26. lipnja 1945. godine protiv reprezentacije zrakoplovstva i pobiijedio sa 2:0. Ali sljedeći meseci nisu obilježe uspjesima. Javljale su se razne teškoće. Prvu utakmicu izvan Zagreba Dinamo je igrao 1. srpnja u Beogradu protiv Crvene zvezde i pobijeđen je sa 4:1. Zatim gostuje u Splitu i gubi od Hajduka sa 2:0.  Prvi veliki uspeh Dinamo je postigao na svojoj prvoj internacionalnoj utakmici 2. marta 1946. godine u Pragu. Pred 40.000 gledatelja Zagrepčani su pobijedili prvaka Čehoslovačke Slaviju sa 2:1.  Dinamo se proslavio na međunarodnim utakmicama   Godine 1946. Dinamo je u prvenstvu Hrvatske lige zauzeo drugo mjesto, iza Hajduka, i kvalificirao se za natjecanje Prve savezne lige. U prvenstvu 1946/47. Dinamo je zauzeo drugo mesto, iza Partizana, a u sljedećoj prvenstvenoj sezoni on postiže svoj najveći uspjeh - osvaja prvenstvo FNRJ.  Do početka prosinca 1948. godine Dinamo je od osnivanja odigrao 139 utakmica; 96 ih je dobio, 25 igrao nerješeno, a izgubio samo 18.  Strijelci Dinama postigli su 391 gol, a obrana je primila 168. Veliki broj igrača Dinama sudjelovao je u gradskim, sindikalnim i državnim reprezentacijama. Dinamo je, prema tome, jedan od naših najboljih timova.  U čemu je njegova snaga? U velikom iskustvu igrača, dobro uvežbanom i sprovedenom sistemu igre i efikasnosti navale, koja u svojoj sredini ima najboljeg strijelca u državi, Volfla, zatim graditelja igre Kacijana, prodornog Čajkovskog i dva opasna krila.  Obrana je nešto slabija, čemu su razlog u prvom redu česte promene vratara. Zanimljivo je da je Dinamo promenio deset golmana: od Šoštarića, Stinčića i Žmare - do Horvata, Arnerija i Golca.  Svoju veliku vrijednost Dinamo je naročito potvrdio na internacionalnim utakmicama. Od početka ožujka 1946. godine, kad je odigrao prvu međunarodnu utakmicu, pa sve do početka prosinca ove godine, Dinamo je igrao 20 utakmica, izvojevao 15 pobjeda, 2 utakmice igrao nerješeno, a izgubio samo tri. Razlika u golovima 62:26 za Dinamo. Zagrepčani su igrali u Čehoslovačkoj, Mađarskoj, Francuskoj, Bugarskoj i Belgiji. Dinamo je igrao sa najjačim društvima ovih zemalja. Važno je još da je od 18 susreta Dinamo četiri igrao kod kuće, a to mu svakako ide u prilog.  Za velike uspjehe i dostojno predstavljanje našeg nogometa Komitet za fiskulturu Vlade FNRJ i Fiskulturni savez Jugoslavije pohvalili su nogometnu sekciju Dinama.  (Naš sport, sportski godišnjak FNRJ 1948.) Traži se novo ime za NK Dinamo: Da li će to biti Građanski, Hašk, Purger ili - Konkordia?  Kolovoz 1990: Nakon što su skinuli petokraku, Zagrepčani će promijeniti i ime ... Funkcioneri NK Zagreb ne pristaju da timu iz Maksimira ustupe svoj naziv ... Pojedinci žele da dinamovci izgube već u Bergamu protiv Atalante i na taj način otvore put promjeni imena ...  Dinamo je vrlo diskretno, bez pompe, s grba skinuo zvijezdu i to objelodanio prilikom potpisivanja sponzorskog ugovora s korejskim "Samsungom". Južnokorejci naravno nisu imali pojma o čemu se tu radi i šta treba da znači skora promjena Dinamovog imena.  Izgleda da neki ljudi u Zagrebu jedva čekaju da Dinamo šetnju po Europi završi u Bergamu pa da se odmah priđe promjeni imena kluba.  Predloga ima zaista puno. Jedni su za Građanski, drugi za Hašk, treći za Purger pa Konkordiu, a ima ih dosta koji bi zadržali postojeće ime.  Vinko Hotko, predsjednik Odbora za sport i fizičku kulturu HDZ-a također smatra da Dinamo mora mijenjati ime:  "Klub bi se trebao zvati Hašk Zagreb. Smatram da je u tom nazivu sadržana tradicija prvog hrvatskog kluba, a za Evropu je onaj drugi dio. Uostalom i novi stadion je na starom Haškovom terenu."  U Kranjčevićevoj, naravno, Jerković, Vrdoljak, Dračić i ostali ne žele ni da čuju o posudbi svog imena (Zagreb) starijem bratu iz Maksimira.  Što se pak imena Hašk tiče ono nam ne izgleda primjereno za nogometni klub jer Hašk znači Hrvatski akademski sportski klub, dakle klub studenata, a koliko nam je poznato među igračima Dinama nema nijednog s indeksom.  Ime Građanski također je neprimjereno maksimirskom prvoligašu jer u ekipi mahom igraju nogometaši porijeklom sa sela.  Boban je tako ponosan na svoje Runoviće, Ladić na Hrašće, Preljević na Prijepolje, Lesjak na Središće...  O imenu Purger ne treba ni diskutirati jer u momčadi nema dvojice koji se mogu pohvaliti da su porijeklom iz Zagreba, a naziv Konkordia, što u prevodu znači sloga, također je deplasiran, jer je dobro poznato da u ekipi Dinama baš nema previše drugarstva i sloge.  Zato je možda najbolje o imenu kluba progovorio poznati glumac Zlatko Vitez, nepopravljivi dinamovac:  "Ne vidim razloga da Dinamo mijenja ime. Kažu da je to ime došlo s istoka, a svako pametan zna da Dinamo dolazi od grčke riječi dinamis što u prevodu znači snaga, sila. Daleko je važnije da naš klub ponovno uspostavi tješnji kontakt s Europom pa kad se u Londonu, Milanu, Glasgowu, Frankfurtu... spomene Dinamo da se zna da je to ovaj naš zagrebački Dinamo.  Svojevremeno smo harali Europom rušeći Juventus, Leeds, Eintracht, Celtic... Svi su u Evropi znali odakle je taj Dinamo. Sad kad smo godinama u nogometnoj provinciji pretekli su nas Dinamo iz Kijeva, Dinamo iz Bukurešta.  Zato samo treba vratiti nekadašnji europski pedigre i pri tom ne treba zaboraviti da je Dinamo jedini klub na ovim našim južnoslavenskim prostorima koji je osvojio europski trofej."  (AS, 1990.)