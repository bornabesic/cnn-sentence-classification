U posljednjem kolu francuskog nogometnog prvenstva najzanimljivija je bila borba za ostanak u kojoj je sudjelovalo pet momčadi, a na kraju su razloga za veselje imali Dijon i Caen koji su izborili ostanak u ligi, Lorient će morati igrati kvalifikacije za ostanak protiv Troyesa, dok su prvoligaški status izgubili Nancy i Bastia. Caen, za kojega nije igrao hrvatski napadač Ivan Santini, do spasonosnog je boda stigao odigravši 1:1 na gostovanju kod viceprvaka Paris SG-a i to pogotkom Rodelina u sudačkoj nadoknadi. Tim pogotkom Caen je skočio sa 18. mjesta koje bi ih vodilo u kvalifikacije na 17. koje osigurava ostanak. No, taj je bod Caen zaslužio i zato što mu je u 87. minuti poništen regularan pogodak zbog nepostojećeg zaleđa, a Rodelin u 75. minuti nije iskoristio 11-erac. RSG je poveo preko Rabiota (13). Caen je prvenstvo okončao sa 37 bodova, kao i Dijon koji je na gostovanju kod Toulousea odigrao 0:0, dok je 18. Lorient završio sa 36 bodova odigravši 1:1 na svom terenu protiv Bordeauxa. Nancyju nije pomogla niti 3:1 pobjeda protiv Saint-Etiennea, on je završio 19. sa 35 bodova, dok je Bastia porazom 0:1 na gostovanju kod Marseillea pala na posljednje, 20. mjesto sa 34 boda. Nastup u prvoj ligi sljedeće sezone u petak su izborili Strasbourg i Amiens kao prve dvije momčadi druge lige. Monaco je naslov prvaka potvrdio 3:2 pobjedom na gostovanju kod Rennesa, a hrvatski reprezentativni vratar Danijel Subašić dobio je slobodnu večer. Momčad iz Kneževine prvenstvo je okončao sa 95 bodova, osam više od drugog PSG-a.