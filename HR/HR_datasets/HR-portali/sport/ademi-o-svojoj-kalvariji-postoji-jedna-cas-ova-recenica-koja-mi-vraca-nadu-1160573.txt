– U obrazloženju CAS-a postoji jedna rečenica koja me čini sretnim i koja mi vraća nadu. To je ono za što sam se borio, što su napisali da Ademi nije varalica, Ademi je nevin! – kazao je danas Arijan Ademi u hotelu Hilton, gdje je u suradnji s Dinamom priredio konferenciju za medije kako bi progovorio o svojoj agoniji. Podsjetimo, Međunarodni sportski arbitražni sud (CAS) nedavno je objavio kako je Ademiju smanjena suspenzija s četiri na dvije godine pa bi se veznjak Dinama u listopadu mogao vratiti na travnjak. – Sretan sam zbog toga iako mi ove dvije godine nitko ne može vratiti – kazao je sa suzama u očima i najavio: – Vratit ću se bolji i jači, psihički ću biti strašno jak, ovo što sam prošao ojačalo me, uvjeravam da ću biti bolji nego što sam bio. U dobrom sam fizičkom stanju, igram padel, tenis, mali nogomet, redovito trčim... Nije isto kao kada radiš s momčadi, ali brzo ću se vratiti. Poznavajući sebe i karakter, svoju glavu, brzo će mi trebati da pohvatam konce. Dovoljno će mi biti i ova dva mjeseca. Sjetio se i onih koji su mu davali potporu. – Nema riječi kojima mogu zahvaliti obitelji, prijateljima i navijačima koji su mi davali podršku. Odužit ću se na terenu! A zahvala i mojim odvjetnicima, HUNS-u, doktoru Cerovečkom te najviše Dinamu koji mi je omogućio sve, koji me spasio i koji se borio sa mnom u svemu. Mogli su mi raskinuti ugovor, ali nisu i to mnogo govori o veličini Dinama i ljudi koji rade u klubu – naglasio je Ademi. Osvrnuo se i na utrku za naslov prvaka. – Dinamo se puno digao, mislim da će osvojiti naslov. Igraju odlično, želim im svu sreću. Gledao sam na početku sve utakmice, bilo mi je teško jer ne mogu pomoći ekipi – kazao je Ademi. Prije njega javnosti se obratio i Dinamov direktor Tomislav Svetina. – Neobično je mjesto za medijsku konferenciju, ali postoje razlozi. CAS je postavio određena pravila vezana za njegov odnos s klubom, pa konferenciju on organizira, a mi mu logistički pomažemo – kazao je Svetina i dodao: – Nakon svega ne možemo pričati o pravdi, ali glavno da je Ademijeva karijera spašena. Najviše nas veseli njegov povratak iako smo nedavno potpisali velike ugovore s nekoliko sjajnih nogometaša. Uzimajući u obzir njegov karakter i motivaciju, uvjereni smo da će nam donijeti agresiju na terenu i biti veliko pojačanje.   >>Ademi doznao sjajne vijesti! Uskoro se može vratiti na teren 