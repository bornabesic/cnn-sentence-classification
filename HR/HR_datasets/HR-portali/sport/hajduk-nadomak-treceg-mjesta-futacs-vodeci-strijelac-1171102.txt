U 35. kolu nogometaši Hajduka su visokom 6:0 (1:0) pobjedom protiv Intera iz Zaprešića stigli nadomak osvajanja trećeg mjesta u Prvoj HNL.  Četverostruki strijelac za Hajduk bio je Marko Futacs (16, 52, 55-11m, 69), a s ta je četiri gola mađarski napadač izbio na prvo mjesto ljestvice strijelaca, sada ih ima 16 odnosno jedan više od Franka Andrijaševića (Rijeka) i Armina Hodžića (Dinamo). Po jedan pogodak postigli su Tudor (58) i Vlašić (62). Treći Hajduk ima 66 bodova, tri više uz utakmicu više od četvrtog Osijeka koji u nedjelju igra na svom terenu protiv Dinama, dok će Inter prvenstvo okončati na osmom mjestu.  U prvom susretu kola Lokomotiva je pobijedila Slaven Belupo sa 2:1 (1:0) i tako osigurala peto mjesto na ljestvici. Lokomotivu je u vodstvo doveo Majer (44-11m), izjednačio je Ivanovski (50), ali u završnici je pobjedu zagrebačkom sastavu sretnim golom osigurao Capan (82). U nedjelju igraju Osijek - Dinamo (17 sati) i Rijeka - Cibalia (19 sati), a Rijeka bi mogla osvojiti svoj prvi naslov prvaka u klupskoj povijesti svlada li Cibaliju ili Dinamo ne pobijedi u  Osijeku. Poredak: Rijeka 85, Dinamo 80, Hajduk 66, Osijek 63, Lokomotiva 43, Slaven 38, Istra 33, Inter 28, Cibalia 20, Split 18.