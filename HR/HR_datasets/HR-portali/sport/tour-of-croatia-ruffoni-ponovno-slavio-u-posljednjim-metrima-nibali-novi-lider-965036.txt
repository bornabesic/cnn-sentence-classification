DRUGI dan zaredom, u četvrtoj etapi utrke Tour of Croatia, talijanski biciklist i član tima Bardiani CSF, Nicola Ruffoni, odnio pobjedu. Nakon Zadra, danas je na daleko dominantniji način trijumfirao na 171 kilometar dugoj dionici od Crikvenice do Umaga. Pobjedu je izborio doslovno u posljednjim metrima, prestigavši upornog bjegunca Alana Marangonija (Nippo-Vini Fantini) furioznim sprintom iz pelotona, na koji se odlučio 300-tinjak metara prije cilja. Vrijeme pobjednika bilo je 4 sata, 10 minuta i 15 sekundi. Novi vodeći u ukupnom je poretku, pak, Vincenzo Nibali (Bahrain Merida Pro Cycling Team).   U vrhu je ponovno, kao i u prethodnim dvjema sprinterskim završnicama, bio Riccardo Minali iz Astana Pro Teama. Nakon šestog mjesta u Koprivnici i trećeg jučer u Zadru, cilj u Umagu dohvatio je kao drugoplasirani. Ivan Savicki iz Gazprom-RusVela izborio je treće mjesto. Marangoni, koji je u zadnjih desetak metara dionice pao na šesto mjesto, veliku je većinu utrke proveo u bijegu. U njega se upustio s još trojicom natjecatelja – Danielom Turekom (Israel Cycling Academy), Johannesom Schinnagelom (Team Felbermayr-Simplon Wels) i Antonijem Di Santeom (GM Europa Ovini). Otprilike stotinu kilometara prije cilja, taman pred brdski cilj druge kategorije kod Tunela Učka, njihova je prednost iznosila četiri minute i 15 sekundi. Otopila se nije sve do završnog finiša, jer se Marangani kilometar pred kraj odlučio na individualni napad koji je umalo završio pobjedom. Da nije bilo pravovremene Ruffonijeve reakcije, sjajan bi pokušaj bijega njegova sunarodnjaka vjerojatno uspio.  Među bjeguncima posebno isticanje zaslužuje češki biciklist Israel Cycling Academyje, Daniel Turek, koji je u dvjema posljednjim etapama u bijegu proveo više od tri stotine kilometara. Nakon dramatičnih uzbuđenja tijekom treće dionice utrke po Hrvatskoj, koja su iz utrke izbacila hrvatskog biciklista UAE Teama Emirates Kristijana Đuraseka, četvrta je bila daleko sigurnija i pod kontrolom. Do promjena u vrhu ukupnog redoslijeda ipak je došlo. Završni napori pelotona da uhvati odbjeglog Maranganija bili su prejaki za Španjolca Jaimea Rosona (Caja Rural-Seguros), koji nije uspio držati ritam te je za Vincenzom Nibalijem (Bahrain Merida Pro Cycling Team), koji je svoje mjesto u bržoj skupini očekivano pronašao, zaostao sedam sekundi. Legendarni talijanski biciklist prošao je kroz cilj u vremenu pobjednika, 18. po redu, čime je u ukupnom redoslijedu stekao dvije sekunde prednosti pred Španjolcem. Jan Hirt iz CCC Sprandi Polkowica i dalje se drži na trećem mjestu. Roson je i dalje vodeći u poretku najboljih penjača (zelena majica), Ruffoni je najbolji po bodovima (plava majica), dok je najbolji mladi vozač na TOC-u trenutačno Britanac James Knox iz Teama Wiggins. CCC Sprandi Polkowice i dalje su najbolja momčad.  Četvorica hrvatskih biciklista, Matija Kvasina, Emanuel Kišerlovski, Radoslav Rogina i Mateo Franković ušli su u cilj sa sedam sekundi sporijim vremenom od pobjednika. David Jabuka zaostao je gotovo pet minuta.