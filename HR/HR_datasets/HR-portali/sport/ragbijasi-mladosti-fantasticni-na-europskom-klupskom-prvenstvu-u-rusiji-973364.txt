Foto: HRS ZAGREBAČKA Mladost proteklog vikenda sudjelovala je na jakom Europskom ragbi 7 klupskom prvenstvu te među 12 europskih prvaka osvojila izvrsno peto mjesto. Radi se o već tradicionalnom turniru u Sankt Peterburgu, gdje je kao državni prvak za 2016., ove godine Hrvatsku predstavljala Mladost, a u jakoj konkurenciji prvaka velikih ragbijaških nacija, Zagrepčani su pokazali da su s pravom zaslužili prestižnu pozivnicu.  Uz nezgodan ždrijeb, Mladost je prvog dana turnir otvorila  dvama porazima i pobjedom u grupnoj fazi, što je bilo dovoljno za prolazak u četvrtfinale, no tamo ih je još jednom dočekao višestruki prvak Rusije i europski prvak Kuban koji je ponovno bio preveliki zalogaj. Mladost se ne predaje te nakon toga, u posljednjim sekundama susreta, pobjeđuje latvijsku Livoniu rezultatom 19:15, a u utakmici za 5. mjesto, moldavski White Wolves visokih 26:7. Kao i prošle godine, prvenstvo je pobjedom nad RC-om Geneva osvojio veliki Kuban. Zadovoljan je bio i kapetan Denis Muhoberac: ''Ždrijeb nam nije išao na ruku, nažalost smo i u grupi i u prvoj utakmici razigravanja igrali protiv najbolje momčadi turnira. S ostalima smo kasnije bili ravnopravni te zasluženo osvojili peto mjesto'',  rekao je i posebno pohvalio i mlade igrače koji su nakon ozljeda reprezentativaca Bunića i Šute preuzeli odgovornost i pokazali da se na njih može ozbiljno računati. ''Tijekom cijelog turnira atmosfera je očekivano bila sjajna. Siguran sam da nismo razočarali, već razveselili sve naše navijače i opravdali povjerenje svih koji su nam pomogli'', zaključio je kapetan. Mladost je u Sankt Peterburg otputovala u sljedećem sastavu: Ilija Biškić, Marko Buljac, Ivan Šuta, Marko Bunić, Antonio Ivanković, Nik Jurišić, Jan Vlašić, Denis Muhoberac, Andrija Galić, Dario Oxenham, Fran Peršić i Luka Damjanić, a s obzirom da će dio ovih igrača igrati i za reprezentaciju Hrvatske na Europskom prvenstvu u Češkoj i Rumunjskoj u lipnju, ovo natjecanje dobar je uvod za nadolazeću ragbi 7 sezonu.