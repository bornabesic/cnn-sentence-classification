Sport mora biti nešto dobro u hrvatskom društvu, a ne huliganizam i divljaštvo koje najoštrije osuđujem, izjavio je u utorak predsjednik hrvatske Vlade Andrej Plenković odgovarajući na pitanja novinara na konferenciji Hrvatske gospodarske komore (HGK) o poslovnoj klimi.  "Sport mora biti nešto dobro u hrvatskom društvu. Moramo živjeti onu 'zdrav duh u zdravom tijelu', to je smisao sporta, kolektivni duh, solidarnost, fair play, poštenje, priprema za normalan život na tržištu rada, a ne divljaštvo i incidenti. To nije imidž Hrvatske koji ja želim", kazao je hrvatski premijer. "Huliganizam najoštrije osuđujem, huliganizmu, divljaštvu i nasilju nema mjesta na sportskim terenima", istaknuo je Plenković, dodavši da je sigurnost na sportskim terenima bila glavni razlog za njegov nedavni susret s čelnicima Hrvatskog nogometnog saveza.   "Mi kao Vlada moramo učiniti sve da kreiramo pozitivnu atmosferu. Jučer sam se sastao s predstavnicima Hrvatskog olimpijskog odbora, a sastajem se s nizom vodstava sportskih saveza. Moja Vlada će učiniti sve da to iskorijeni", rekao je Plenković, naglasivši kako su  i drugi imali slične probleme i koristili su se različitim mjerama da to riješe. "Mi imamo zakonodavni okvir koji je to pokušao tretirati, ali morat ćemo razmisliti o novoj definiciji pa i eventualno o novim kaznenim djelima", odgovorio je na pitanje  "Državna tajnica za sport je poslala dopise sportskim savezima na koji način trebaju biti organizirani i što trebaju raditi sportske inspekcije. Zakon koji imamo se treba provoditi, to uopće nije dilema", istaknuo je Plenković. "Rezultati na zadnjim Olimpijskim igrama su bili bolji nego ikada. Mi moramo naći  načina kako da potaknemo sport, da osiguramo kvalitetno financiranje i da nam naši sjajni, mladi ljudi donose što više pozitivnih vijesti i vibracija s međunarodnih natjecanja, da je što više mladih ljudi uključeno u sportske aktivnosti, profesionalne, amaterske, sveučilišne, u sve ono što može pridonijeti njihovom razvoju", zaključio je hrvatski premijer.  