Od Zaprešića i Zagreba do Cardiffa. Od blata i kaljuža do raskošnih svjetala najveće pozornice. To su karijere Luke Modrića i Marija Mandžukića. Kolovoz, 2007. Dinamo igra protiv Werdera, koji u sastavu ima Diega, čudesnog Brazilca. Zagrepčani 21-godišnjeg Luku Modrića. - Luka je bolji od Diega. Ne znam zašto ta moja izjava smeta Diegu, možda ne može shvatiti da je Hrvat bolji od Brazilca - rekao je tada Branko Ivanković. Osim njega, nitko nije dijelio to mišljenje. Zapravo, čak su se i podsmijavali. - Svi su mi se smijali. Gdje god bih došao, bilo je - ha, ha, ha... Pogledajte gdje je Modrić danas, svjetska igračina. Nikad nisam sumnjao da će biti sjajan, pa ovo što radi u Realu je savršenstvo. Jednostavno ima sve, od čitanja igre, pa nadalje. Svaki dan sam se u Iranu hvalio da imamo četvoricu u finalu i da sam imao čast voditi Mandžu i Luku - kaže Branko Ivanković. Krunoslav Jurčić u Dinamo je stigao kad je Luka Modrić već potpisao za Tottenham. No u svlačionici je imao Marija Mandžukića i mladog i talentiranog Matea Kovačića. Već u prvoj utakmici prvog kola u Maksimiru protiv Intera iz Zaprešića Mateo je zabio prvi Dinamov gol sezone, a svoj drugi. - Svi apostrofiraju da imamo četiri igrača u finalu, i to je stvar na koji svi moramo biti ponosni. Mandžukić je imao savršenu sezonu, sa svojim ratničkim duhom fenomenalno se uklopio u ratnički Juventus. Juve je stroj, a Mandžo je važna karika u tom stroju. Luka Modrić je, uz Ronalda, najvažniji igrač Reala - smatra Krunoslav Jurčić. Nažalost, Marko Pjaca je ozlijeđen, pa će večeras u Cardiffu biti samo trojica Hrvata u zapisniku. Luka Modrić i Mario Mandžukić bit će u prvih 11, dok bi Mateo Kovačić trebao susret početi s klupe. - Sretan sam jer je Kovačić, koji je otišao u Inter dok sam ja bio trener, pokazao da može igrati na vrhunskoj razini. Šteta što je Pjaca ozlijeđen, pa nam sva četiri igrača ne mogu zaigrati. Mateo ima nesreću da na njegovim pozicijam igraju Modrić i Kroos, koji su na svojim pozicijama ponajbolji na svijetu i samo zbog toga Kova sjedi na klupi. Inače, dokazao je klasu - kaže Jurčić. Prema kladionicama Real je blagi favorit, pa je tečaj na njih 2,70, dok je na Juventus 2,90. - Teško je reći tko će pobijediti. Juventus je stroj i zbog toga je, prema mom mišljenju, u maloj prednosti. No Real je mnogo puta bio podcjenjivan, pa su na kraju završili kao pobjednici. Stvarno je teško prognozirati tko će slaviti - zaključio je Jurčić.