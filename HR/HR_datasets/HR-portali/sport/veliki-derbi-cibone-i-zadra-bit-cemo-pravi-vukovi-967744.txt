U NAJZANIMLJIVIJEM četvrtfinalnom srazu doigravanja za košarkaškog prvaka Hrvatske Cibona i Zadar večeras (20 sati) u Zagrebu odlučuju o mjestu u polufinalu, u kojem će pobjednik dvoboja u KC Dražen Petrović igrati protiv Šibenika. Cibona je uvjerljivo bila bolja u prvom dvoboju odigranom na domaćem terenu (95:81), a Zadar je uzvratio u KD Krešimir Ćosić (68:56) te izborio majstoricu. Cibonin trener Damir Mulaomerović uvjeren je u to da će treća utakmica biti drugačija od prethodne dvije, ali ne sumnja u bolje izdanje svoje momčadi nego što je bilo ono u Zadru. "Najbitnije je kako ćemo ući u utakmicu, mentalno i fizički, da pred svojom publikom dođemo do te vrlo važne pobjede. Nema pretjeranih tajni. Odlučit će veća želja, veća doza agresivnosti i energetska potrošenost koja je na našoj strani puno veća. Šakić i Žorić su bili u dosta velikoj minutaži, a i Reynolds koji je odigrao puno slabiju utakmicu u Zadru, nego onu prvu", rekao je Cibonin strateg te dodao: "Ne sumnjam da ćemo biti pravi vukovi, lavovi, izaći na teren i odraditi maksimalno, svatko koliko može u tom trenutku, žrtvovati se za krajnji cilj - plasman u polufinale." Zadrani će pokušati ponoviti izdanje iz druge utakmice u kojoj su uspjeli zaustaviti prvog Cibonina razigravača Scotta Reynoldsa, kojeg je odlično čuvao Ivan Ramljak. Ako Reynolds opet bude imao problema, spreman će biti uskočiti 22-godišnji Paolo Marinelli koji je iskustva s odlučujućim utakmicama imao u dresu ljubljanske Olimpije i bio polovično uspješan. "Neće biti lako, oni će sigurno biti jako motivirani. Trebamo popraviti loše stvari koje smo radili u Zadru. Zašto nismo bili dobri kao u prvoj utakmici, ne znam. Zadar je svakako bio agresivniji. No i ovako smo bili blizu. Trebamo samo riješiti greške koje smo radili u Zadru", zaključio je Marinelli. Tradicija je na strani Cibone koja u odlučujućim dvobojima protiv Zadra, kad je bila domaćin, ima uglavnom pozitivna iskustva. Jedini poraz doživjela je Cibonina generacija predvođena Draženom Petrovićem, u odlučujućoj utakmici finala doigravanja prvenstva Jugoslavije 1986. godine. Split izborio polufinale Košarkaši Splita u srijedu su se plasirali u polufinale nakon što su u odlučujućoj trećoj utakmici četvrtfinala na svom terenu svladali Vrijednosnice Osijek sa 64:57 (25-16, 12-13, 18-13, 9-15). Splićani su vodili tijekom čitavog dvoboja, ali dvije i pol minute prije kraja bilo je samo četiri poena razlike. No kod rezultata 61:57 oba sastava propustila su nekoliko napada, da bi domaći u samoj završnici s linije slobodnih bacanja potvrdili pobjedu. Mateo Kedžo je sa 16 koševa predvodio Split, dok je Aljoša Šarac ubacio 21 poen za VROS. Split će u polufinalu igrati protiv branitelja naslova Cedevite koja je rezultatom 2:0 u četvrtfinalu izbacila Jolly JBS. Prolazak u polufinale izborio je i Šibenik koji je također rezultatom 2:0 izbacio Zagreb.