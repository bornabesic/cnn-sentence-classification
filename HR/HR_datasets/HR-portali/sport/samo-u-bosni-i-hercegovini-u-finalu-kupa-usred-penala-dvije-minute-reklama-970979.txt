Screenshot: Youtube ZAPREPAŠTENJE je izazvao potez Arene Sport tijekom najnapetijeg dijela prijenosa uzvrat finala Kupa BiH Široki Brijeg - Sarajevo (0:1). Nakon što je druga utakmica finala završena kao i prva, minimalnom pobjedom gostiju, osvajač Kupa morao je biti odlučen izvođenjem jedanaesteraca. Televizijski prijenos uredno trajao do treće serije penala i vodstva domaćih 2:1, a tada je naprasno prekinut reklamama. I to sa čak dvije minute "ekonomsko-propagandnog programa", usred uzbudljivog vrhunca odlučivanja o osvajaču Kupa države. Gledatelji u BiH koji dodatno plaćaju sportski kanal na kabelskoj televiziji, nisu mogli vjerovati što se događa, kao i da je koncesionar prijenosa sliku sa stadiona Pecara vratio tek u petoj seriji. Oni koji i dalje nisu mogli vjerovati vlastitim očima, tada su mogli vidjeti samo zadnji penal, kojim je Široki pobijedio 4:2 i osvojio kup.  Ogorčenje vlada u susjednoj zemlji i to prije svega na nogometni savez BiH, koji je prava prijenosa finala Kupa prodao televiziji iz Srbije, pa se činjenica da je odrađen tako aljkavo i bezobrazno prema onima koji taj kanal plaćaju na kabelskoj televiziji, tumači nezainteresiranošću tamošnje televizije za događaj koji je vrhunac nogometne sezone u BiH. Zanimljivo, na kanalu Arenasport 5, koji se prikazuje u Srbiji, gledatelji su mogli vidjeti penale bez reklamnog prekida, što je snimka koju prilažemo na dnu teksta. Očito je kako je za područje BiH koncesionar prijenosa odlučio dodatno zaraditi, a ne samo pretplatom korisnika, a vjerojatno nije računao na penale koji su pomaknuli satnicu utakmice u termin već rezerviran za reklame.