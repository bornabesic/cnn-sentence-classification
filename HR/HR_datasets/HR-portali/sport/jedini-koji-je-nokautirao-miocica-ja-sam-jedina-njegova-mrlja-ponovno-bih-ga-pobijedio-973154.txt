Foto: UFC STEFAN STRUVE sudjelovao je na Q&A Sessionu u Stockholmu, a naravno da nije mogao izbjeći pitanje o Stipi Miočića, budući da je upravo Struve jedan od dvojice boraca koji su uspjeli savladati UFC prvaka, odnosno jedini koji ga je nokautirao. Nizozemac, 213 cm visoki borac, protiv današnjeg teškaškog prvaka borio se u rujnu 2012. godine, kada su njih dvojica predvodili Fight Night održan u engleskom Nottinghamu. Bila je to borba u kojoj su obojica prezentirali fantastičan talent, no pobjednik je na kraju bio Struve. U drugoj polovici druge runde je kvalitetno reagirao na situaciju u kojoj je bio uzdrman te je iznenadio Miočića uzdrmavši ga aperkatima, da bi ga boksačkim serijama poslao u nokaut. Ipak, nakon toga su se stvari drugačije posložile. Struve je u idućoj borbi nokautiran od strane Marka Hunta, uslijedila mu je gotovo dvogodišnja pazi radi problema sa srcem te je tek sada ponovno počeo hvatati formu u kakvoj je bio onda. Trenutno je u seriji od dvije pobjede i čeka ga borba protiv Alexandra Volkova, glavna borba rujanskog Fight Nighta u Rotterdamu. S druge strane, Miočić je u međuvremenu postao UFC teškaški prvak i korak je do postignuća koje još nijednom teškašu nije uspjelo. "On je strašno napredovao od naše posljednje borbe, ali najvažnije je kako je postao svjestan koliko je dobar i koliko može. Kad smo se mi borili, njemu je to tek bila četvrta ili peta borba u UFC-u. Sada ima iskustva i pun je samopouzdanja, uostalom ima niz od četiri pobjede nokautom u prvoj rundi. Shvatio je što može i dobio je rezultat", prokomentirao je Struve uspon Stipe Miočića. Struveu je naravno želja ponovno se susresti s njim, uostalom svakom je borcu cilj napasti prvaka. Trenutno nije blizu toga, no ukoliko savlada Volkova bi se svakako ponovno našao među imenima koja ozbiljno kotiraju za tron. I vjeruje kako upravo on ima ono što je potrebno za još jednu pobjedu. "Miočić je borac protiv kojeg je najvažnije izdržati onaj prvi nalet, preživjeti oluju. Kod mene je slučaj da moram pronaći svoju distancu, nakon čega postajem opušten i puno sigurniji. Kada bismo se ponovno borili sigurno bih imao svoju šansu, a i nisam sve pokazao u toj prvoj borbi, npr. uopće nisam koristio kickove. Ukoliko bih ga uspio držati na distanci i igrati svoju igru, mislim da bih potvrdio kako sam njegov kriptonit." Misli da je toga svjestan i Miočić, ali ne misli da bi ga zbog toga izbjegavao. Vjeruje da upravo zbog činjenice da ga je jednom savladao, ima veliku priliku pokojeg borca i preskočiti, ukoliko Miočić bude i dalje držao titulu prvaka. "Svatko ima nekoga tko mu ne odgovara i nekoga protiv koga se ne želi boriti. Ja ne odgovaram Miočiću, ali sam siguran da bi on drage volje prihvatio borbu protiv mene. On sigurno želi osvetiti taj poraz, kao što je osvetio poraz od Dos Santosa. Ja sam trenutno jedina mrlja na njegovom skoru i sigurno ju želi izbrisati. No, ja sam isto tako spreman nanijeti mu drugi poraz." Struve borbu protiv Volkova ima ugovoru za 2. rujna, nakon čega će se sigurno više znati kakve su zapravo njegove šanse na putu prema vrhu. Uostalom, ima je već dugo vremena tu, Nizozemcu je tek 29 godina i možda su njegove najbolje borbe tek ispred njega.