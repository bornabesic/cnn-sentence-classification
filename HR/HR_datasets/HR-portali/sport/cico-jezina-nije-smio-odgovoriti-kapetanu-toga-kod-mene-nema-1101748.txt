Dinamo je predstavio pojačanja – Marka Leškovića, braniča koji je stigao iz Rijeke, i Marija Šituma, a pred vratima je i druga europska stuba – sudar 3. pretkola Lige prvaka protiv imenjaka iz Tbilisija. Pretplatnici HTV-a opet neće moći gledati utakmicu, taj će privilegij imati korisnici MaxTV-a, jer prijenos je na Arenasportu 2, od 20.45. – Okolnim sam putem trebao doći u Dinamo, ali iskusniji sam i napredovao sam, a sada to trebam dokazati. Ovo je bila jedina mogućnost da se vratim u Hrvatsku, da to bude u moj omiljeni klub. Očvrsnuo sam, napredovao, ali od mnogo priče nema ništa, moram to dokazati – rekla je nova plava sedmica Šitum, prenosi Goal. Lešković je uzeo broj 91, kao svoje godište rođenja: – Jedva čekam da se priključim, ovo je iskorak u mojoj karijeri. Bilo je ponuda iz Italije, ali kad sam dobio ovu iz Dinama, nisam puno razmišljao. Na to se nadovezao trener Zlatko Kranjčar: – Serie A je Serie A, ali ponudu kluba kao što je Dinamo nije imao. Znači i Dinamo je veliki klub. Onda se Cico okrenuo Dinamu iz Tbilisija: – Želimo u prvoj utakmici osigurati rezultat koji će nam osigurati play off. Dinamo ima tradiciju, momčad je na razini Vardara i moramo ih ozbiljno shvatiti. – Šitum je ozlijeđen, a Lešković je tek došao i treba se prilagoditi, nadam se da ću ga za drugu utakmicu koristiti. – Odlasci? Netko i odlazi kad dovodimo igrače, otpustit ćemo neke. – Stoperi će i sutra igrati visoko, kako zahtijevam, oni nam time donose prevagu u sredini terena. Iako im je to još neprihvatljivo, ipak se trude. – Pivarić je spreman, nameće se, bitan je i kao igrač i karakter... Dakako, stiglo je i pitanje o Ježini, koji je prebačen u B momčad nakon sukoba s kapetanom Antolićem u poluvremenu utakmice s Vardarom. – Reagirao sam jer Ježina nije smio odgovoriti kapetanu, on je prva osoba, vodi momčad i tu je Ježina pogriješio u izjavi, htio sam to umiriti. Ali reakcija mora biti pozitivna, on će konkurirati za momčad, ovisi o njemu i našoj situaciji kad će se vratiti, ali kod mene nediscipline takvoga tipa ne smije biti! Ježini se dala situacija da bude prvi golman, a on tom izjavom nije smio iskočiti. – O formaciji ću vidjeti, ali neću ništa dramatično mijenjati sutra, neće biti potrebe. 4-2-3-1 nije još definitivno, ali razmišljam o promjeni. – Dinamo je lakši protivnik nego Vardar, koji je hitriji, brži i organiziraniji. Tbilisi je na toj razini, ali nema tu reakciju i hitrinu prema naprijed, tu je Vardar bio jači. – Razmišljam o novom sustavu, o tri stopera, ali nije to ništa revolucionarno, dva napadača ili krila, ovisi i o protivniku. Sutrašnja mi utakmica još omogućuje da idem svojim sustavom 4-2-3-1, ali vidjet ćemo što dalje – rekao je Dinamov trener i dodao: – Radili smo na bržem protoku lopte i moramo biti brži nego protiv Vardara. A ovo je suparnik koji nam omogućuje da budemo agresivniji.