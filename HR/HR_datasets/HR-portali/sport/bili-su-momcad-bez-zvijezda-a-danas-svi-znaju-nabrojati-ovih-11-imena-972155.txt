Foto: Igor Kralj/Pixell KAO RIJETKO kad u povijesti hrvatskog nogometa, naslov prvaka nije osvojila momčad koja je imala iznimno bogat igrački kadar i pregršt opcija na svakoj poziciji, nego ekipa čiju je beskrajno napornu i dugu sezonu iznijela gotovo isključivo prva momčad. Za mnoge igrače Matjaž Kek nije imao upravo nikakvu alternativu, a čim bi se nekolicina njih ozlijedila, Rijeka je imala velikih problema. Dobar primjer za to su dvoboji u Splitu i Kranjčevićevoj, u kojima su bez Ristovskog i Vešovića u dvjema utakmicama jedva upisali bod. Ovaj članak zato posvećujemo sjajnom slovenskom strategu i njegovih 11 junaka koji su tijekom 35 kola ispustili dušu i ostavili srce na terenu. Nitko od ovih igrača do dolasku u Rijeku, izuzev možda Gavranovića i Gorgona, nije bio zvijezda ni potpuno formirani igrač. Sve ove nogometaše odgojio je Matjaž Kek i od njih stvorio iznimno profesionalnu družinu koja je u stanju postići velike stvari. Ristovski, Elez, Bradarić, Mišić, Andrijašević, samo su neki od igrača za kojima se danas otimaju brojni europski klubovi i koji eventualni bogati transfer u budućnosti mogu zahvaliti najviše Matjažu Keku. Ovo su 11 veličanstvenih koji su na Rujevici ispisali povijest hrvatskog nogometa. Možda se za deset godina nećemo sjećati imena svakog od njih ponaosob, ali ćemo se uvijek sjećati kompaktnog, čvrstog i moćnog nogometnog orkestra koji je te sezone majstorski stvorio slovenski strateg. Andrej Prskalo Kada je u siječnju 2014. godine stigao na Kantridu iz Istre sa svega 40-ak prvoligaških utakmica u nogama, malo je tko, pa i on sam, zamišljao da će tri godine kasnije ovaj 30-godišnji vratar ući u zlatne stranice riječke povijesti. Prskalo je na vrata momčadi uskočio odlaskom Ivana Vargića u Lazio u ljeto prošle godine, a u 34 prvenstvene utakmice ove sezone primio je svega 18 golova, dok je čak 20 susreta završio prazne mreže. Prskalo je bez sumnje jedan od glavnih razloga što je Rijeka primila najmanje zgoditaka u HNL-u. Stefan Ristovski 25-godišnji Makedonac u Rijeku je stigao na posudbu iz Spezije još u srpnju 2015. godine, u posljednje dvije godine postavši nezamjenjivi član udarne postave Kekove momčadi i nedvojbeno najbolji desni bek HNL-a. Njegova cijena posljednje tri godine se utrostručila pa tako sada vrijedi čak dva i pol milijuna eura, što je posljedica ponajprije izvrsnih ovosezonskih nastupa, u kojima je upisao čak devet asistencija za gol. Ovo ljeto njegova posudba istječe, međutim čelnici Rijeke trebali bi sve učiniti da ovaj izrazito talentirani branič svoju nogometnu priču nastavi ispisivati u dresu kluba s Rujevice. Josip Elez Kad je prošlog ljeta Rijeku napustio stožerni obrambeni dvojac Samardžić i Lešković, nema tko se nije zapitao kako će Matjaž Kek riješiti taj golemi hendikep. Nekoliko dana kasnije iz Lazia je na posudbu stigao Josip Elez, a da baš nitko nije vjerovao da taj nekadašnji Hajdukovac koji je proteklih godinu dana nastupao za juniore Lazijala, može nadomjestiti takvu kvalitetu. Međutim, od prvog nastupa ovaj 23-godišnji Splićanin zacementirao je mjesto u prvoj postavi, oduživši se Keku na povjerenju fantastičnim nastupima. Posebno će ostati upamćeni pogotci Hajduku kojima je preokrenuo Jadranski derbi. Bilo bi sjajno kad bi Elezu otkupili ugovor. Matej Mitrović (Dario Župarić) Iako je Rijeku napustio protekle zime, Matej Mitrović dao je veliki obol povijesnoj titulu Rijeke. Inače, Matej je jedan od rijetkih nogometaša u povijesti nogometa koji je u jednoj sezoni osvojio dvije medalje za naslov prvaka, jednu s Rijekom, drugu s Bešiktašem. 23-godišnji Mitrović jedan je od najvećih hrvatskih obrambenih talenata, a njegovi sjajni nastupi za Rijeku doveli su ga u reprezentaciju, a na njemu je momčad s Rujevice zaradila više od četiri milijuna eura. Njegov nasljednik Župarić stigao je na posudbu iz Pescare, a svoj posao odradio je vrlo zadovoljavajuće.  Leonard Žuta Leonard Žuta u Rijeku je stigao još u rujnu 2015. godine iz švedskog Hackena. U posljednje dvije godine odigrao je 59 utakmica, od toga ove sezone čak 40, što ga čini jednim od najstandardnijih igrača Kekove momčadi. Žuta je često bio pod udarom kritika, međutim svojim zalaganjem i srčanošću osvojio je srca svih navijača. Inače, riječ je o jedinom članu udarne momčadi Rijeke koji nije na posudbi i koji sasvim sigurno ostaje i sljedeće sezone. Stasiti branič ima 15 nastupa za makedonsku reprezentaciju, a na Rujevici se nadaju kako će i tamo ugrabiti mjesto među najboljih 11.  Josip Mišić (Mate Maleš) Josip Mišić jedan je od trojice Osječana, uz Vargića i Leškovića koji je u Rijeku stigao u siječnju 2015. godine. U dvije i pol sezone upisao je 63 nastupa, a posebno standardan bio je ove sezone, u kojoj je upisao 39 utakmica u svim natjecanjima, uz dva pogotka i devet asistencija. Mišić je u udarnu ekipu upao nakon ozljede kapetana Mate Maleša, a unatoč njegovim izvrsnim prezentacijama, očekuje se kako će mu u budućnosti slovenski strateg ipak pretpostaviti nekadašnjeg Hajduka. Unatoč tome, 22-godišnji Mišić razvio se u polivalentnog veznjaka koji je jednako dobar u destrukciji i kreaciji. Filip Bradarić Jedan od dvojice nekadašnjih Hajdukovca u dresu Riječana u ovom trenutku jedan je od najvrjednijih igrača Rijeke. Prema Transfermarktu vrijedi dva milijuna eura. Inače, Bradarić je na Kantridu stigao u veljači 2015. godine, a gotovo da od prvog dana do dana današnjeg nije ispustio mjesto u prvih 11. Dosad je skupio 87 nastupa, od toga 37 ove sezone. Postigao je dva gola uz četiri asistencije, međutim njegov učinak u momčadi puno je značajniji od onog što govore brojke. Bradarić je u ovom trenutku jedan od najkompletnijih veznjaka HNL-a i bilo bi sjajno kad bismo ga na Rujevici gledali i sljedeće sezone. Franko Andrijašević Uvelike osporavani mladić koji je na Rujevici stekao status božanstva. Iako naizgled nezgrapan i bez klasične nogometne vokacije, odnosno na tragu izumrlih stasitih veznjaka poput Litmanena i Ballacka, Franko je srušio cijeli niz predrasuda i po tko zna koji put dokazao tezu kako istinski talent uvijek ispliva, bez obzira na sve nepovoljne okolnosti, odnosno teške uvjete na koje čovjek nailazi. Iako nominalno veznjak, Andrijašević je ove sezone postigao čak 15 golova u HNL-u i trenutačno dijeli drugo mjesto ljestvice strijelaca. Bez njega Riječani ni ne trebaju pokušati ući u Ligu prvaka, iako je interesenata jako mnogo. Marko Vešović (Alexander Gorgon) Uz Ristovskog i Andrijaševića, Crnogorac Marko Vešović nesumnjivo je jedan od najboljih igrača Rijeke i jedan od onih koji je najviše napredovao u posljednjih godinu dana. Kada je iz Spezije stigao u ljeto 2015., nitko nije ni slutio u kakvog će se paklenog krilnog igrača razviti. Posebno ubojit bio je ove sezone, kada je postigao pet golova i dodao 8 asistencija. I njemu na ljeto istječe posudba, a bio bi to zaista veliki gubitak, ako bi zaista otišao. Jednako dobrim pokazao se i 28-godišnji kapetan bečke Austrije. Iako nije bio standardan baš cijelu sezonu, Gorgon je na koncu upisao 23 nastupa, a postigao je 12 golova uz tri asistencije. Njegovo će iskustvo biti od velike važnosti u europskim izazovima.  Roman Bezjak Iako je Bezjak prošlo ljeto napustio Rijeku i otišao u Bundesligu, igrom slučaja zimus se Slovenac vratio na Rujevicu i završio posao s Rijekom. Bezjak je prodan za nešto više od dva milijuna eura Darmstadtu, međutim kako tamo nije igrao, Kek ga je tijekom zime doveo na posudbu. Iako 28-godišnji napadač po povratku nije ni izbliza igrao u dobroj formi kao ranije (postigao je svega tri gola na proljeće), njegov defenzivni doprinos ekipi bio je nemjerljiv. Kek ga doslovno obožava, a ima i razloga, međutim teško je vjerovati kako će ga Nijemci pustiti, iako su ispali u drugu ligu. Mario Gavranović Mario Gavranović bez sumnje je najveće ime u ovoj momčadi Rijeke. Nekadašnji igrač Schalkea na Rujevicu je stigao prošlog ljeta iz Zuericha za hrvatske pojmove visokih 600 tisuća eura, međutim opravdao je svaki cent. U 29 prvenstvenih utakmica postigao je 11 golova uz pet asistencija, što ga čini jednim od najučinkovitijih nogometaša Kekove momčadi. Gavranović je polivalentan veznjak koji može pokrivati jako puno pozicija i čije je iskustvo neprocjenjivo. Mario je u ovoj trijumfalnoj sezoni često bio igrač odluke, a s dva pogotka potvrdio je slavlje protiv Cibalije kojim su Riječani osvojili prvi naslov prvaka u povijesti. Gavranović u svakom slučaju mora ostati. Matjaž Kek Mirnoća, sportska drskost, hrabrost, nepokolebljivost, iznimni profesionalizam te visoka nogometna obrazovanost, sve su to razlozi zašto je Kek danas ravnopravni član europske trenerske elite. Možda ćemo pretjerati, s obzirom na to da je Hrvatska imala jako puno čuvenih vizionara ove igre, no Matjaž Kek još dugo će ostati jedan od najvećih stratega koji su ikada radili u onome što nazivamo hrvatskom nogometnom ligom. Slovenac je glavni zaslužni što je Rijeka osvojila naslov sa svega jednim porazom. Ukupno je Kek u HNL-u odradio 154 utakmice, upisavši 97 pobjeda, 41 remi i svega 16 poraza.