Andrea Ivančević nedavno je slavila u poljskom Torunu na 60 metara s preponama otrčavši 7.69 sekundi, što joj je bilo najbolje vrijeme sezone, četvrti rezultat karijere i osmo vrijeme u svijetu ove godine. Sve je izgledalo sjajno u najavi Europskog atletskog prvenstva u Beogradu koje počinje u petak, no daleko je to od idealnog. Andrea je i dalje u Zagrebu. - Trenirala sam za medalju na Euru, a sad ne znam ni hoću li nastupiti. Muči me ruptura zadnje lože, nije velika, ali smeta kod sprinta - rekla je Andrea za HRT. Nakon polufinala Olimpijskih igara i rušenja hrvatskog rekorda prošle godine, medalja na Europskom prvenstvu u Srbiji nekako se činila kao logičan nastavak događaja.  - Oporavljam se, imam još dva treninga pa ću odlučiti hoću li nastupiti - dodala je. Stipe Žunić najavio je velike stvari pobjedom u bacanju kugle na Balkanijadi u Beogradu, svojevrsnoj najavi Eura. Sjajan je bio i Ivan Horvat koji je slavio u glavnom gradu Srbije preskočivši hrvatski rekord (5.76 m). 