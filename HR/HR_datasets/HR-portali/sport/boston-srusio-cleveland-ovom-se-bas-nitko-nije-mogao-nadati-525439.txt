Boston Celticsi su napravili ono što gotovo nitko nije očekivao. U Quicken Loans Areni u Clevelandu srušili su Cavalierse 111-108 i stigli do prve pobjede u finalu Istočne konferencije. Rezultat je sada 2-1 za Cleveland. Momčad Brada Stevensa do pobjede je došla bez svojeg najboljeg igrača Isaiaha Thomasa, a junak utakmice bio je Avery Bradley, koji je manje od sekundu prije kraja pogodio tricu za pobjedu. Evo kako je to izgledalo. Bradleyjev šut se odbio, lopta je plesala po obruču i nekako ušla za veliko slavlje Celticsa, koji su ovom pobjedom zaustavili niz Clevelanda od 13 pobjeda zaredom nakon završetka regularnog djela sezone. Pobjeda je još veća znajući da su Celticsi zaostajali 21 poen u jednom trenutku u trećoj četvrtini, ali su stisnuli, okrenuli rezultat i učinili ovu seriju mrvicu zanimljivijom. Marcus Smart je pogodio sedam trica i upisao 27 poena dok je Bradley zabio 20 za Celticse. Malo tko im je davao ikakve šanse nakon što su izgubili 44 razlike u drugoj utakmici finala u svojem TD Gardenu u Bostonu. Kyrie Irving je zabio 29 poena dok je Kevin Love dodao 28 za Cleveland. LeBron James odigrao je jednu od lošijih utakmica u zadnje vrijeme zabivši samo 11 poena uz šest izgubljenih lopti.  - Naši dečki su željni igre i sigurno je da smo tu gdje jesmo s razlogom. Imamo tvrdoglave dečke, zaslužili su biti u finalu - rekao je trener Stevens nakon utakmice. Četvrti susret u seriji igra se 24. svibnja.