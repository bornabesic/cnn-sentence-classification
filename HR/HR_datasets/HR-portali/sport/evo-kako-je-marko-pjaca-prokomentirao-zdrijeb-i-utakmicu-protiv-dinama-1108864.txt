Dinamo će ove sezone po šesti put zaigrati u skupinama Lige prvaka, drugi put zaredom, četvrti put u posljednjih šest godina. Ždrijeb nije baš bio milostiv za Dinamo, skupina H s Juventusom, Sevillom i Lyonom je teška, ali spektakli su zajamčeni. Najteže će, naravno, biti protiv Juventusa, talijanskog prvaka, koji prema Transfermarktu vrijedi 422,50 milijuna eura. Taj će susret biti poseban i po tome što će hrvatski prvak igrati protiv dvojice naših reprezentativaca Marka Pjace i Marija Mandžukića. Baš je Pjaca nedavno napustio redove Dinama i potpisao za torinski klub pa će mu povratak na Maksimir doći vrlo brzo. Odmah nakon ždrijeba, Pjaca se oglasio na Facebooku. "Jako mi je drago što ćemo igrati protiv Dinama i bit će jako lijepo vratiti se doma. Bit će jako čudno igrati protiv Modrih, lijepo ćemo se pozdraviti prije i želim Dinamu sve najbolje u skupini, ali u dvije utakmice protiv nas razmišljat ću samo o pobjedi svog kluba", napisao je Pjaca. 