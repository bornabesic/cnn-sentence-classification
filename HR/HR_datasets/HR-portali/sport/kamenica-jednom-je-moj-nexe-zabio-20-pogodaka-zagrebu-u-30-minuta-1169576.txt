Rukometaši PPD Zagreba i Nexea igrat će danas (18 sati) u Umagu finale kupa Hrvatske. Ovo je 26. izdanje, a zagrebaši u svojim vitrinama imaju 23 trofeja. Jednom nisu ušli u finale, jedno su izgubili, 2001. od Metkovića. Zagrepčani i Našičani već su jednom igrali u finalu, 2015. godine kada su “plinari” pobijedili sa šest razlike. U dresu Našičana danas će igrati dva bivša igrača PPD Zagreba – Vedran Zrnić i David Špiler, a s klupe će ih voditi Hrvoje Horvat, također bivši igrač PPD Zagreba. Na drugoj strani će im se “suprotstaviti” Tin Kontrec, rođeni Našičanin. Kasim Kamenica bio je dugogodišnji trener Nexea, a od sljedeće sezone vodit će momčad PPD Zagreba. U Umagu sve pomno zapisuje u svoju bilježnicu. – Ne bi bilo korektno da sad komentiram igru PPD Zagreba. Ne bi bilo korektno prema Slavku Goluži koji vodi momčad do kraja ove sezone. Čak sam pitao Golužu hoće li mu smetati ako dođem u Umag i gledam Zagreb – kaže Kamenica. U Nexeu ste ostavili veliki trag, ali nikad kao trener niste uspjeli pobijediti Zagreb. – Znam da sam prvu utakmicu izgubio od Zagreba s deset razlike. No, sve ostale bile su prilično napete i gubili smo u tijesnim završnicama. Sjećam se jednog poluvremena. Zagreb su s klupe vodili zajedno Mirko Bašić i Senjanin Maglajlija, a tada su igrali Džomba, Lazarov, Gojun, Horvat, Vori. Nakon 30 minuta bilo je 20:18 za nas. Bio je to atomski rukomet. Na kraju smo, jasno, izgubili jer nismo imali širinu na klupi – prisjeća se Kamenica. Polufinale je gledao u društvu Željka Babića, bivšeg izbornika i novog trenera Gorenja. – Babića sam ja doveo u Zagreb kao talentirano mlado krilo. Njega i Čurka. No, imao je stalno peh s ozljedama pa nije napravio veliku igračku karijeru – istaknuo je Kamenica.   