SAMO nekoliko sati nakon što je dovršio četvrtfinalni meč rimskog Mastersa protiv Juana Martina Del Potra (6:1,6:4), Novak Đoković je u polufinalu doslovce pomeo austrijskog tenisača i sedmog igrača svijeta Dominica Thiema sa 6:1,6:0. U finalu će se Đoković boriti protiv Aleksandera Zvereva, koji je u tri seta bio bolji od Amerikanca Johna Isnera. Austrijanac koji je jučer u dva seta pobijedio slavnog Rafaela Nadala, protiv goropadnog Đokovića nije imao ni grama šanse.  Samo 16 minuta bilo je potrebno Novaku da u prvom setu stigne do 4:0. Perfektan servis, dobra kretnja u polju, ali i činjenica da je Thiem griješio kod svojih forhenda, donijeli su Novaku prvi set nakon samo 25 minuta igre. U nastavku je Đoković dodatno pojačao gas i posve je razmontirao Austrijanca kojem je u cijelom meču dopustio samo jedan gem. Meč je trajao samo 59 minuta, a na samom kraju rimska je publika izviždala Thiema, vjerojatno nezadovoljna njegovom partijom i činjenicom da u sat vremena nisu vidjeli ništa od vrhunskog tenisa već samo iživljavanje jednog tenisača nad drugim. Đoković u dosadašnjih sedam rimskih polufinala nikada nije poražen, a iz sedam dosadašnjih finala četiri je puta izlazio kao pobjednik.