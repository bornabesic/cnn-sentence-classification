Ferrarijev tehnički direktor Mattia Binotto smatra da će SF70H biti kompetitivan na svim stazama u kalendaru formule 1 nakon što su završili na prvom ili drugom mjestu u svih šest utrka, piše GP1. Nakon sezone bez pobjede, talijanska momčad je uspjela izazvati Mercedes i trenutno je na vrhu u oba poretka. Na nedavno održanoj VN Monaka, Scuderia je uspjela završiti 1-2 u utrci prvi puta nakon 2010., sa Sebastianom Vettelom ispred Kimija Raikkonena. Vettel je pobijedio i u Australiji i Bahreinu, a drugi je bio u Kini, Rusiji i Španjolskoj. Binotto vjeruje da Ferrari može biti na vrhu na svim utrkama do kraja sezone. - SF70H pokazuje da je dobro pripremljen za sve uvjete koje smo iskusili tijekom vikenda na stazi koja iziskuje puno aerodinamičkog downforcea - izjavio je Binotto, osvrnuvši se na Monako. - Naš bolid se jako dobro ponašao na svim stazama. Sad moramo gledati naprijed, korak po korak, biti svjesni važnosti nadolazećih nadogradnji. Ferrarijev predsjednik Sergio Marchione pohvalio je momčad nakon prve pobjede u Monaku još od 2001. te je rekao da će ovaj rezultat biti dio njihove povijesti. - Utrka je bila jako uzbudljiva, vidjeli pravu Scuderiju. Pohvale idu vozačima i cijeloj momčadi, ali i pojedincima koji naporno rade svaki dan u Maranellu. - Ovo je bolid koji konačno tifosima daje zadovoljstvo koje zaslužuju - rekao je Marchione. Vettel je 25 bodova ispred Lewisa Hamiltona, a Ferrari je bolji od Mercedesa za 17 bodova.