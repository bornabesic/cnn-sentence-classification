Ima li izgleda za povratak sjajnoga krilnoga napadača Roberta Murića (20) u Dinamo? Sjetite se, bio je to jedan od prvih nogometaša koji se suprotstavio Mamiću ne želeći potpisati ugovor pod njegovim uvjetima, pa je otrpio i revanšizam u obliku šestomjesečne suspenzije prije negoli je, u ljeto 2014. godine, prešao u Ajax. Dinamov interes za Murićem nije od jučer. Naime, još u svibnju, dakle u finišu prošle sezone, Zdravko Mamić inicirao je pomirljiv sastanak s Robertovim ocem Brankom i njegovim partnerom Željkom Pakasinom želeći izgladiti grube nesporazume iz prošlosti i pokušati nagovoriti Roberta na povratak u Maksimir. - Tada to nije bilo moguće, kazao nam je Branko Murić. Nezadovoljan statusom – Zdravko nam je tada rekao: ‘Napravit ću sve da vratim Roberta, samo recite što treba!’ Međutim, u Ajaxu je imao obećanje da će u ovoj sezoni dobiti minutažu, da se na njega ozbiljno računa i o prodaji nije bilo govora. Mamić bi tada bio pristao i na posudbu s pravom otkupa, ali nije bilo šanse – kaže Branko Murić. Što se otad promijenilo? Odgovor smo potražili kod Roberta Murića. U telefonskom razgovoru kazao nam je kako ga je razočaralo što u prvoj utakmici sezone, protiv PAOK-a u 3. pretkolu Lige prvaka, nije bio u konkurenciji za momčad Ajaxa. – U pripremnim utakmicama stalno sam igrao, zabio sam jedan gol, dva puta asistirao, bio sam zadovoljan svojim nastupima. I onda dođe prva tekma, i mene nema ni blizu. Normalno da mi je bilo žao – kaže Murić, koji se u međuvremenu primirio nakon razgovora s ocem. – Da, ja sam ga smirio, ne treba raditi dramu odmah nakon prve utakmice. Rekao sam mu: ‘Budi strpljiv, pričekaj sljedeće utakmice, možda se stvari promijene...’ Imamo vremena, nikamo nam se ne žuri. Ali, ako vidimo da se na njega ozbiljno ne računa, da bi ga opet slali u Jong Ajax, u drugu ligu, na to ne bismo pristali – kaže Branko Murić. I sad dolazimo do ključne stvari: je li Dinamo ozbiljna opcija? Robert Murić kaže neodlučno “ne znam još, vidjet ćemo, ja ne odlučujem o tome”, dok je tata Branko nešto konkretniji. Čeka se Ajax – Ja pristajem na sve što odluče moj sin i njegov menadžer Zoran Lemić. A, koliko znam, on nije baš za opciju s Dinamom. Ima neke repove iz prošlosti s njima... Inače, Robert ga je odmah nakon utakmice s Grcima nazvao i požalio mu se na svoj status. Vidjet ćemo što će se događati idućih dana. Najprije hoće li Robert putovati s momčadi na uzvrat s PAOK-om, a potom što će reći Lemić kad se vrati s odmora – dodaje Branko Murić, koji razmišlja kao i njegov sin: Vrijeme je da Robert počne igrati! Kakav je vaš odnos s novim trenerom Peterom Boszom. – Priključio me prvoj momčadi, kod njega sam prošao pripreme, no nije baš trener koji razgovara s igračima. Ni sa mnom, ni s drugima, tako da zapravo ne znam računa li na mene u nastavku sezone. Sad strpljivo čekam ponedjeljak da vidim popis putnika za Grčku. Tada će biti sve jasnije – ističe Robert Murić, kojega Ajax prošle zime nije pustio na posudbu u Heerenveen. Tada je trener kopljanika bio Frank de Boer, koji je dobio otkaz nakon što je prokockao naslov prvaka u posljednjem kolu. Robert Murić, maestralni dribler iz Bednje, nalazi se na prekretnici karijere. Dvije godine strpljivo je odrađivao u drugoj momčadi Ajaxa, u kojoj je bio najbolji igrač, a sada je spreman za novi iskorak, možda čak na poprištu svoga najvećega životnoga razočaranja. Još nedavno u Dinamu je bio izložen pritiscima, mobingiran i marginaliziran, ocu su mu prijetili smrću, a sada ga dočekuju crvenim tepihom. Život stvarno piše čudne priče...