Prvi dvoboj 7. kola Prve HNL između Splita i zaprešićkog Intera završio je bez pobjednika, 0:0. I jedna i druga momčad imale su svojih prilika, a više ih je bilo u prvom poluvremenu, no Ćović na vratima Intera i Splitov vratar Duka uspjeli su zaustaviti sve pokušaje te sačuvati svoju mrežu. Split je od 80. minute igrao s igračem manje, nakon što je Kristijan Jakić zbog namjernog igranja rukom u kaznenom prostoru Intera zaradio drugi žuti karton. No, u tako kratkom vremenu Zaprešićani nisu uspjeli iskoristiti brojčanu prednost. Split je tako već 16 utakmica zaredom u Prvoj HNL ostao bez pobjede, a crveni 15. put u posljednjih 16 nastupa nisu uspjeli postići pogodak. Jedina utakmica u kojoj im je to uspjelo, bio je dvoboj protiv Cibalije u 5. kolu, kad su u Parku mladeži propustili vodstvo od 2:0 i na kraju osvojili samo bod (2:2). Split je posljednju prvenstvenu pobjedu ostvario 12. ožujka ove godine, kad su Splićani u 27. kolu prošlosezonskog izdanja Prve HNL svladali Slaven Belupo (1:0) u Koprivnici. Bio je ovo 12. prvenstveni dvoboj Splita i Intera, a Zaprešićani još ni jednom nisu uspjeli pobijediti crvene. Split je slavio pet puta, a po sedmi put su odigrali neodlučeno. Inter je u prvih sedam kola osvojio šest bodova i ostao je na 6. mjestu na ljestvici, dok je Split s četiri boda preskočio Cibaliju i zasjeo na sedmo mjesto. U vodstvu su sa po 16 bodova iz šest utakmica Rijeka i Dinamo. Utakmicu pred oko 150 gledatelja na Parku mladeži sudio je Ante Vučemilović-Šimunović iz Osijeka. Petak, 26. kolovoza Split - Inter 0:0 Subota, 27. kolovoza Osijek - Cibalia (19.00) Rijeka - Slaven Belupo (21.00) Nedjelja, 28. kolovoza Lokomotiva - Hajduk (19.00) Istra 1961 - Dinamo (21.00) Ljestvica  1. Rijeka        6    5    1    0    14-4    16  2. Dinamo        6    5    1    0    13-3    16  3. Osijek        6    4    1    1    10-6    13  4. Hajduk        6    3    1    2    10-9    10  5. Slaven B.     6    2    3    1     8-6     9  6. Inter         7    1    3    3     7-11    6  7. Split         7    0    4    3     2-7     4  8. Cibalia       6    0    3    3     8-13    3  9. Istra 1961    6    0    3    3     3-11    3 10. Lokomotiva    6    0    2    4     5-10    2 