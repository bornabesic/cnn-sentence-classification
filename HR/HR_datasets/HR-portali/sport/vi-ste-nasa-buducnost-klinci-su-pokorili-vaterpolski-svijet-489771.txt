Zlato koje je naša mlada reprezentacija osvojila na SP-u u Podgorici nastavak je sjajnih rezultata. U deset godina osvojeno je čak 29 medalja na velikim natjecanjima, kaže ponosni predsjednik HVS-a Perica Bukić. Juniori su do zlata došli i bez Marina Dašića, jednog od najtalentiranijih igrača generacije, a u finalu su pobijedili Crnu Goru 16-13 pred 2500 gledatelja. - Ne bih o imenima, ali četiri-pet igrača imaju priliku napraviti karijeru u vaterpolu te konkurirati za OI u Tokiju - kaže izbornik Joško Kreković. Hrvatska je zlato osvojila po novim pravilima. Kraći bazen, kraći napadi, manja lopta i igrač manje doveli su do brže igre i većeg broja golova, no izgubila se draž vaterpola. - Velik je ovo promašaj. Ne smije se dirati u bit sporta, a manji broj igrača u bazenu upravo je to. Razumijem želju da se ubrza igra, ali ono traži i veću energetsku potrošnju, a oni su dodatno smanjili broj igrača. I tko kaže da utakmica koja završi 9-7 ne može biti zanimljivija od one koja završi 21-17 - pita se Kreković, čiji je sin Karlo bio dio ove zlatne momčadi. - Njemu je bilo teže nego meni, ali svojim je igrama dokazao da ima mjesta u ovoj selekciji, da nije tu samo zato što mu je otac izbornik. Posebno veseli buđenje splitskog i zagrebačkog vaterpola. Primorje i Jug dali su samo po jednog vaterpolista, dok su Mornar i Mladost na SP poslali po čak petoricu. Ako ih zadrže u svojim redovima, uskoro bi mogli parirati Riječanima i Dubrovčanima na seniorskoj razini. A od toga će najviše profitirati hrvatska reprezentacija. S postojećom osovinom i nadolazećim zvijezdama, u Tokiju bismo mogli imati “dream team”. 