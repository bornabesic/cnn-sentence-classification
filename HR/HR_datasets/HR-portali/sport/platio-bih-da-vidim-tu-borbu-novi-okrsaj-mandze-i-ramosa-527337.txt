Mario Mandžukić ponovno je bio Juventusov vođa na terenu. Borio se za svaku loptu, grizao, borio i - što je najvažnije - zabio. I to kako. Zadivio je svijet akrobatskim golom preko glave u finalu Lige prvaka za izjednačenje u 27. minuti. Nagovijestio je hrvatski reprezentativac da je na visini zadatka u ranoj fazi utakmice, kad se verbalno sukobio sa Sergiom Ramosom nakon jednog pada u šesnaestercu. Sudeći prema izrazima lica, svašta su si izrekli... "Platio bih da vidim borbu Mandžukić-Ramos", samo je jedan od brojnih komentara ovog duela na Twitteru. "Mandžukić bi pojeo Ramosa, doslovno. Nikad nisam bio sigurniji u kanibalizam u svom životu", dodao je drugi navijač. Nije to prvi put da su Mario i Sergio na suprotnim stranama. Povijest dvoboja počela je još na Euru 2012. u Gdanjsku, kad su "vatreni" izgubili od Španjolaca 1-0, nastavila se dvije godine potom u okršaju Bayerna i Reala, a bilo je bliskih susreta dok je Mandžo branio boje Realova gradskog rivala Atlética...