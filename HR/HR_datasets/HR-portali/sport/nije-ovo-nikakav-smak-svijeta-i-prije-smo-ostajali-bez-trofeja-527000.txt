Dinamo je završio sezonu 2016/17. prilično neuspješno. Doduše, nije preveliki neuspjeh završiti drugi u prvenstvu i igrati finale Kupa. No, kada se zovete Dinamo, prvak ste 11 godina u nizu i ambicije su goleme, onda su i prioriteti drugačiji. Pa ipak, predsjednik Dinama Mirko Barišić ne očajava previše. - Bilo je i prije sezona kad nismo osvajali nijedan trofej, nije ovo nikakav potop i smak svijeta za Dinamo. Ne sumnjam da ćemo se brzo konsolidirati - počeo je predsjednik Dinama. Dinamo je ukazao povjerenje bugarskom stručnjaku Ivajlu Petevu. Na kraju krajeva, puno promjena nikome ne koristi. - Petev? Kad smatrate da je netko dobar izbor, morate ostati dosljedni. Mi Petevu vjerujemo, nije dobro svako malo nešto mijenjati i sigurno idemo dalje s njim. Ozljede su ostavile velikog traga, pa protiv Rijeke smo imali samo jednog zdravog od pet stopera, a nisu nam igrala ni dva standardna veznjaka Antolić i Moro - dodao je Barišić, koji je na mjestu predsjednika Dinama od 2000. godine. Dinamo će se morati pojačati za sljedeću sezonu ako želi parirati jako Rijeci i sve jačem Hajduku. - Pojačanja? Razgovarat ćemo, odlučiti što ćemo napraviti, neka pojačanja koja smo već doveli se moraju pokazati. Guilhermeu očito treba vremena, a Sammir se još traži, ništa ne ide preko noći. Za kraj se dotakao i slučaja "Ante Ćorić". - Neću se upuštati u polemike preko medija. Tu je jasna hijerarhija. Ako je trener nešto rekao, to su činjenice. Vidjet ćemo što će biti, kako će se razviti situacija oko Ante.