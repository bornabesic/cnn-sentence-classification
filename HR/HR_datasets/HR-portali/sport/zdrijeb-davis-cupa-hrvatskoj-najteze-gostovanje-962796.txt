HRVATSKA Davis Cup reprezentacija doznala je svoje protivnike u play-offu za ostanak u Svjetskoj skupini. Na današnjem ždrijebu parova potvrđen je sudar Hrvatske i Kolumbije, a hrvatski će tenisači igrati u gostima.  Od potencijalnih osam suparnika Kolumbija je vjerojatno najteži, jer će od 17. do 19. rujna biti domaćin, i to gotovo sigurno na zemljanoj podlozi. Susret je na rasporedu odmah nakon US Opena u New Yorku. Domaćin je određen ždrijebanjem, jer se ove dvije reprezentacija do sada nisu sastajale. Na aktualnoj ATP listi u pojedinačnoj konkurenciji najbolje plasirani kolumbijski tenisač je 29-godišnji Santiago Giraldo (103.), koji je prije tri sezone bio 28. tenisač svijeta. Alejandro Falla je trenutno drugi Kolumbijac (279.), a i on se može pohvaliti da je svojedobno bio među pedeset vodećih na svijetu (bio je 48.).   U konkurenciji igrača parova najbolji Kolumbijci su Juan Sebastián Cabal i Robert Farah, koji trenutno dijele 31. mjesto na ATP listi. Kolumbija je plasman u kvalifikacije za Svjetsku skupinu izborila prošlog vikenda pobjedom 3:1 na gostovanju kod Čilea, kad je Santiago Giraldo osvojio dva boda u pojedinačnim mečevima, a Cabal i Farah u okršaju parova. Kolumbiji je to bila prva pobjeda nad Čileom uopće, u devetom međusobnom susretu. Bit će ovo treći nastup Kolumbijaca u kvalifikacijama za Svjetsku skupinu, nakon dvaju neuspješnih pokušaja, 2010. (poraz od SAD-a) i 2015. (poraz od Japana).