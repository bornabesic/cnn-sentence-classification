Eintracht je u 19. kolu Bundeslige pobijedio Darmstadt s 2:0 i upisao desetu pobjedu ove sezone. U strijelce se prvi put ove sezone u prvenstvu upisao i Ante Rebić, a upravo je njegov pogodak za 2:0 prelomio susret. Kovačeva momčad s tri nova boda nalazi se na nevjerojatnom trećem mjestu, koje na kraju sezone vodi izravno u Ligu prvaka. U leđa im gleda čak i dortmundska Borussia! – Znali smo da nam utakmica protiv Darmstadta neće biti lagana, mučili smo se s njima. Znali smo da su fizički jaki i da nam neće ostavljati mnogo prostora. Imali smo dobar posjed lopte, dodavanja su bila brza i pravovremena i to je bio ključ. Nije nam bilo lako, posebno u drugom dijelu, ali zasluženo smo došli do pobjede, rekao je Kovač nakon utakmice pa dodao: – Želim pohvaliti navijače, bili su nam 12. igrač. Nevjerojatna je podrška koju dobivamo od njih. Hvala im na svemu – poručio je bivši hrvatski izbornik. Niko Kovač u Frankfurt je stigao na kraju prošle sezone, a jedini cilj bio mu je spasiti grogirani klub od ispadanja. To mu je pošlo za rukom, a već tada je kupio navijače.  No, ovo što radi ove sezone zaista je bajkovito, nitko to nije očekivao. – Igramo zaista dobro. Na kontu imamo 35 bodova, a na početku sezone cilj nam je bio osvojiti 40 bodova. Dakle, nedostaje nam samo pet bodova i to nas čini sretnima – objasnio je situaciju Kovač. A iz toga se vidi kakav su podvig napravili on i njegovi igrači. Nitko nije očekivao ovakvu sezonu koja je vrhunska! Usporedbe radi, u cijeloj prošloj sezoni Eintracht je osvojio samo bod više nego u ovoj nakon samo 19 kola, čak 15 kola prije kraja prvenstva. Zbog toga su njihovi uspjesi još nevjerojatniji, a Kovač je dokazao da je odličan stručnjak kojeg igrači bespogovorno slijede i za kojeg daju sve od sebe. Stoga ne treba čuditi da je hrvatski trener već tjednima jedna od najvećih i najboljih priča u sportskom svijetu Njemačke. Svaka čast, zaslužio je.