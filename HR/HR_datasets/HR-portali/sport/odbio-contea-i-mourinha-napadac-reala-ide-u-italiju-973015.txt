Foto: Getty Images / Guliver Image ČINI se da je samo pitanje dana kada će Alvaro Morata i službeno napustiti Real Madrid te stići u Italiju. Ali, ne u Juventus, gdje je igrao od 2014. do 2016. Već u Milan, kojem je prošle sezone presudio u produžecima finala Kupa Italije kao igrač Stare dame.  > KINEZI SE NE ŠALE Probuđeni Milan već potrošio 64 milijuna na tri strašna pojačanja Španjolska Marca, koja je praktički glasilo aktualnog prvaka Europe, tvrdi da će uskoro 24-godišnji Španjolac nakon finala Lige prvaka protiv Juventusa 3. lipnja u Cardiffu, krenuti za Milano i potpisati ugovor s velikanom sa San Sira, u kojem bi trebao imati godišnju plaću 7,5 milijuna eura, dok bi Real od transfera zaradio 60 milijuna eura. Moratu su željeli i Chelsea te Manchester United, ali se on na kraju odlučio za Milan, jer poznaje talijansku Serie A, a i Rossoneri mu garantiraju ulogu prvog napadača, što nikako nije imao niti u Juventusu, a ni u Realu. Zato nogometaš nije želio ponoviti grešku i treći put te se zahvalio Jose Mourinhu i Antoniju Conte na interesiranju. Jednostavno, sjajni igrač iz Madrida želi konačno potvrditi kvalitetu i dobiti potreban mir u prvoj momčadi, što će očigledno dobiti u Milanu. Time se klub iz Lombardije nakon teških godina, s novim kineskim vlasnicima, ponovno vratio u velikom stilu na tržište te uspio pobijediti konkurenciju s Otoka, što je prethodnih sezona bilo nezamislivo. Morata je ove sezone odigrao 42 utakmice za Real (ukupno 1.871 minuta), a uspio je zabiti 20 golova, te upisati šest asistencija. A, za Juventus je u dvije sezone zabio 27 pogodaka u 93 utakmice, uz 19 asistencije te je uvjeren kako mu Serie A odgovara više nego Premier liga.