Pitanje je kako će se ovaj 'rat' na relaciji Rapaići - Hajduk završiti, no, sve i da se mladom Borisu nogometna karijera izjalovi, može je slobodno zamijeniti, recimo, onom modnog blogera ili čak stilista. Bivši hrvatski reprezentativac i jedna od legendi hrvatskog nogometa, Milan Rapaić, nedavno je sasuo drvlje i kamenje na svoj bivši klub, Hajduk, zbog tretmana prema njegovu sinu Borisu. Miki je tvrdio kako su mu od sina “napravili škovacu”, odnosno kako su mu “uništili sina jer mu ne daju igrati te da ga treneri ne prepoznaju kao talenta”. Miki je naglasio kako to ne govori to zato što mu je u pitanju sin, već zato što je Boris veliki talent. Miki se pobunio zbog lošeg tretmana Hajduka prema Borisu i usput se pozvao na sve dobro što je napravio za klub pa je tako kazao da je “donio milijune Hajduku, a da pritom nije uzimao proviziju” i naravno da se njegovo ime u nogometu cijeni u bivšim klubovima. I to nije sporno, Miki je legenda, kako Hajduka tako i većine klubova u kojima je igrao, a zaista je pomogao Hajduku prilikom transferiranja nekih igrača, ali treba li zbog toga njegov sin uživati povlašten tretman u klubu? Hajmo se malo pozabaviti činjenicama. Boris Rapaić, koji danas ima 19 godina, napustio je vrlo rano Hajduk i otišao je u milanski Inter kako gdje je u Primaveri proveo dvije sezone u kojima je upisao 28 nastupa i zabio svega šest golova. Pa i nije to baš neka statistika za napdača, zar ne? Vratio se potom u Hajduk, valjda misleći kako je igranjem za razvojnu školu Intera zaslužio mjesto u A momčadi, ali dočekao ga je hladan tuš i završio je u trećoj ligi, odnosno Hajduku 2. Nije to bila nikakva kazna, Hajduk ima jak omladinski pogon, što se između ostaloga i vidi po tome što su nedavno Dinamu uzeli dva omladinska kupa, pa je logično da svatko mora igrom, zalaganjem i učinkovitošću zaslužiti proboj u A momčad. Mladi Rapaić ove sezone zabio je svega tri gola za Hajduk 2, a to opet nije baš neka referenca za napredak prema A selekciji. Jasno, Borisu baš ne ide u prilog to što je njegov otac odlučio javno istupiti jer Hajduk, kako je predsjednik Kos rekao, nema namjeru baviti se nezadovoljnim roditeljima, a stav Hajduka je da Boris nije zadovoljio igrom i da ne zaslužuje status igrača prve momčadi. Pitanje je kako će se ovaj ‘rat’ na relaciji Rapaići – Hajduk završiti, no, sve i da se mladom Borisu nogometna karijera izjalovi, može je slobodno zamijeniti, recimo, onom modnog blogera ili čak stilista. Naime, Boris ili bolje rečeno, Boky, izuzetno je popularna osoba na Instagramu. Premda nije popularan u nogometnim krugovima, Boris ima gotovo osam tisuća pratitelja na Instagramu, a iz njegovih objava vidljivo je da gaji istančan osjećaj za modu. Mladom Bokyju očito je stil jednako važan kao i nogomet, možda i važniji s obzirom na to da su mu gotovo sve objave vezane za stil i modu, a tek tu i tamo se nađe koja povezana s nogometom. Kada bi bili cinični, rekli bismo da mu možda čak bolje leži moda od nogometa, ali vjerojatno se ni on ni otac ne bi složili. Ipak, ako vam nedostaje inspiracije ili ne znate koji su modni trendovi trenutno ‘in’, zavirite malo na Bokyjev profil, dečko je pravi trendseter, ta pravi je nogometni ‘modni mačak’…