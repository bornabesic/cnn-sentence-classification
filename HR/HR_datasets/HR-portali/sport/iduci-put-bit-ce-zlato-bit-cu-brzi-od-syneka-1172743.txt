Hrvatski skifist Damir Martin (28) treći put uzastopce uspeo se na postolje na kojem se dijele europske medalje. Nakon dva naslova prvaka Europe u nizu, u Poznanju 2015. i Brandenburgu 2016. godine, aktualni olimpijski doprvak ovaj je put postao i europski doprvak.  Brži od njega, za sekundu i 89 stotinki, ovom prigodom bio je četverostruki svjetski prvak Čeh Ondrej Synek, koji je vozio u domaćim vodama jer je jezero u Račicama za njega isto što i jarunsko jezero za njegova hrvatskog rivala.  Prijepor oko kluba i trenera Iako poznat po tome da tempira formu za svjetska prvenstva, na kojima je osvojio ukupno šest medalja, Synek je ovaj put tempirao formu za kraj svibnja i Europsko prvenstvo jer je nastupao pred svojim navijačima.  Nakon utrke zadovoljan je bio i Damir, koji ove godine tempira formu za rujan i Svjetsko prvenstvo u SAD-u pa je s pripremama krenuo nešto kasnije. Ne samo zbog plana i programa rada, nego i zbog prijepora oko njegova prelaska iz VK Trešnjevka u VK Croatia. Treba reći da je upravo Synek bio treći, stubu ispod Damira, u onom legendarnom olimpijskom finalu u Riju u kojem je elektroničko mjerenje presudilo u koristi Novozelanđanina Mahea Drysdalea davši mu prednost pred našim veslačem od samo sedam tisućinki.  – Utrka je bila jako dobra, a vjetar je mijenjao smjer 3-4 puta, nije bio konstantan pa se trebalo tome prilagođavati. To nije bilo lako, no bilo kako bilo, ja sam zadovoljan sa svojim nastupom. Danas je Ondrej bio brži, no ja se nadam, zapravo ja to znam, da ću ga sljedeći put uloviti – kazao je Damir Martin i tako najavio rujansko Svjetsko prvenstvo u Sarasoti, na Floridi.  A tamo bismo mogli gledati sličnu utrku onoj kakva je bila u olimpijskom finalu jer će na SP-u nastupiti i dvostruki olimpijski pobjednik Mahe Drysdale.  A u ovoj utrci Ondrej Synek odvojio se već nakon starta. Cijelo vrijeme bio drugi On je uspješno održavao prednost pred hrvatskim veslačem koji je cijelo vrijeme držao drugo mjesto, ispred trojice veslača koji su se borili za broncu. Isprva je to bio Nijemac Naske (dvostruki juniorski svjetski prvak), pokušavao je nešto i Francuz Boucheron, no na koncu je treći bio iskusni Bjelorus Šarbačenija, veslač jako dobre tjelesne pripreme, koji je svojedobno bio i svjetski rekorder na ergometru.