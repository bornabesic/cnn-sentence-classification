Sudački ekspert Mateo Beusan u HRT-ovoj emisiji 'Stadion' prokomentirao je proteklo kolo HNL-a u kojem je bilo puno sudačkih grešaka. Smatra da je Split oštećen u utakmici s Rijekom (0:2) jer je Maleš trebao dobiti crveni. Također, Beusan kaže da su Splićani trebali dobiti kazneni udarac nakon što je Žuta igrao rukom. - Jasno je da je ovo igranje rukom za kazneni udarac. Split je oštećen - rekao je Beusan koji smatra da je jedanaesterac za Rijeku neopravdano dosuđen. Utakmicu u Splitu sudio je Bruno Marić što je izazvalo tenzije. - To nije dobra odluka. Da sam povjerenik, ne bi dolijevao ulje na vatru - rekao je Beusan. Osvrnuo se i na utakmicu Cibalije i Hajduka. Beusan kaže kako bijeli nisu u pravu jer smatraju da su oštećeni za jedanaesterac nakon što je Hamza pao u kaznenom prostoru. No, naglasio je da je sudac Frković pogriješio kad mu je dao žuti karton zbog kojega će propustiti derbi s Dinamom. - Cibalia je oštećena kod prvog gola Futacsa koji je prije udarca napravio prekršaj u napadu. Sumnjiv je njegov i drugi gol jer je tada srušio domaćeg igrača - kaže Beusan. 