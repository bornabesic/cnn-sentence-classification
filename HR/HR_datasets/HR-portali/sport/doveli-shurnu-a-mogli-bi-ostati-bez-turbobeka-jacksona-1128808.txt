Premda će se ova teza u prvi tren učiniti apsurdnom, ispada da bi za Cedevitu bilo bolje da je Pierre Jackson igrao nešto lošije i da je svoj turbopogon uključio tek sljedeći tjedan. U tom slučaju, Cedevita bi imala koju pobjedu manje, ali i puno veće izglede da tog sjajnog razigravača zadrži. No, nakon što je pucački dominirao u dvije utakmice Eurokupa (29 koševa MZT-u, 38 Novgorodu), ali i u derbiju s Partizanom u ABA ligi (32 koša), čemu je dodao i visok prosjek asistencija (sedam u posljednje četiri utakmice), za Cedevitina Amerikanca počeli su se zanimati NBA klubovi. A povratak u NBA ligu njegov je san. – Jackson je kazao da mu se ovdje jako sviđa i da bi otišao jedino u NBA klub. A u ugovoru ima opciju da se do 21. studenoga mora odlučiti ostaje li ili odlazi. Dakle, nedjeljna utakmica s Cibonom mogla bi Jacksonu biti posljednja u Cedevitinu dresu, dobije li iz svoje domovine ponudu koja bi jako “zasvrbjela”. – Jackson ne bi nigdje, pogotovo ne u jačim europskim klubovima, imao takve ovlasti kakve ima u Cedeviti pa je ostanak i za njega dobar izbor. Uostalom, zamislite kakav bi status na košarkaškom tržištu imao sljedeće ljeto s takvim učinkom – ističe direktor kluba Davor Užbinac. Jacksona među cedevitašima možda neće biti već večeras (19 sati) kada u goste u Eurokupu dolazi Gran Canaria. Zašto? To je obznanio trener Veljko Mršić. – Dobio je temperaturu pa sam ga poslao kući. Ovdje se vrijeme naglo pogoršalo, a za razliku od njegova Las Vegasa gdje je i dalje vruće, ovdje je zahladilo, a on je došao bez tople jakne. A takvo što se njihovu novom igraču Johnu Shurni (26, 206 cm) nije moglo dogoditi jer je on došao iz hladnog i vjetrovitog Chicaga. – Probni je rok dva mjeseca. Čujem da sam došao u grad koji ima sjajan adventski sajam, a time sam bio oduševljen i kada sam igrao u Strasbourgu. Shurna je u “gradu vjetra” odrastao uz Jordana, Pippena i našeg Tonija Kukoča. – To su igrači uz koje se vežu moja prva košarkaška sjećanja. Imao sam šest godina kada su Bullsi imali rekordan omjer 72-10. Shurna je “četvorka”, poseban po vrhunskom šutu za tricu, pa tako i prijetnja za minutažu Marka Arapovića, koji ističe: – Slabo sam igrao na početku sezone. Možda bih sada igrao bolje da sam cijelo ljeto individualno trenirao umjesto da sam igrao za seniorsku reprezentaciju, no olimpijsko iskustvo ne bih mijenjao nizašto. 