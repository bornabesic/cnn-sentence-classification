Dinamo je u 26. kolu domaćeg nogometnog prvenstva slavio protiv Osijeka s 2:1. Gosti su poveli preko Baraća, no modri su u nastavku stigli do sva tri boda golovima Pavičića i Leškovića. Osijek je ove sezone već jednom svladao Dinamo. Bilo je to u rujnu kada je završilo 1:0 i uskoro nakon toga je otišao tadašnji modri trener Cico Kranjčar. Osječani su i danas bili blizu iznenađenja, ali su modri uspjeli doći do tri boda i nastaviti lov za Rijekom. Bio je to dobar susret u kojem je Dinamo dominirao, ali je sjajan bio osječki vratar Malenica koji je skinuo tri zicera Dinamu. Osječani su u vodstvo doveli u 17. minuti. Knežević je nakon prekida lijepo ubacio s dense strane, a Barać skočio i glavom matirao Livakovića. Modri su do preokreta stigli u nastavku. Pavičić je u 50. minuti tukao s 20-ak metara, lopta je pogodila Sammira, promijenila smjer i prevarila nemoćnog Malenicu. Tri boda Dinamu osigurao je Lešković koji je u 84. minuti zabio nakon ubačaja Matela s desne strane. Branič Dinama nije slavi gol kojega je postigao svom nekadašnjem klubu. Dodajmo i da se na zagrijavanju ozlijedio Ante Ćorić pa je umjesto njega u početnom sastavu bio Šitum. Dinamo je sada na samo jedan bod zaostatka iz Rijeke koja sutra gostuje kod Cibalije. Teško je očekivati da će Rijeka kiksati protiv najlošije momčadi lige pa će prvenstvo, po svemu sudeći, rješavati iduće subote u velikom derbiju kada na Rujevici gostuje Dinamo. >> Slaven i Lokomotiva remizirali u Koprivnici 