Nogometaši Rijeke bili su prilično ljutiti, nezadovoljni suđenjem Ante Vučemilovića-Šimunovića u derbiju s Dinamom koji je završio 1:1. - Rijeka uvijek igra pošteno! Mi smo ovaj klub dostojanstveno i pošteno prezentirali u Europi, samim time pošteno branili hrvatski nogomet. A ovdje je sve drugačije. Sve ste vidjeli, svi ste pametni. Nismo djeca. Uostalom, to svi vide, kako u Hrvatskoj, tako i u Europi. Ako je nekome cilj da jedna momčad unaprijed bude prvi, neka nam to kažu, pa da druge momčadi mogu igrati svoju ligu - jasan je bio Marko Vešović, prenosi Goal. Filip Bradarić niije bio zadovoljan osvojenim bodom, ali niti suđenjem. - Bila je teška utakmica, pokazali smo da smo bolji od Dinama kada igramo svoj nogomet. Pali smo u posljednjih 15-20 minuta prvoga dijela, sreća da nas u tom razdoblju nisu kaznili. Poveli smo, ali nismo izdržali, no ovih šest bodova je i dalje velika prednost. To sve puno više vrijedi s obzirom na okolnosti koje se događaju u HNL-u - rekao je Bradarić, pa nastavio: - Gledajte, nama u klubu ne daju da komentiramo suđenje, ali došao sam u svlačionicu i dobio 10 poruka od prijatelja iz Splita. Oni nisu niti navijači Dinama niti Rijeke, ali kažu da je sve ovo smiješno. I pitaju što se to događa. Već smo naviknuli da Dinamo ima pomoć sa strane. A kako komentira situaciju kada je igrao rukom u kaznenom prostoru Rijeke krajem prvoga dijela. - Koje? Ne sjećam se - odgovorio je Bradarić. Matej Mitrović također žali za propuštenim prigodama. - Cilj nam je bio zadržati prednost nad Dinamo, ako je moguće i pobijediti. Dobro smo igrali, ali smo na kraju primili taj glupi gol. Imali smo prednost, a onda je stigao taj crveni karton. Ne bih to htio komentirati, svi to vide. Na kraju smo imali prigodu za pobjedu, ali nažalosti nismo zabili - završio je Mitrović... A što su igrači Dinama rekli pročitajte ovdje 