Malo tko je Ivi Karloviću davao izglede za pobjedu nakon što je u dvoboju prvog kola Australian Opena s Argentincem Horacijem Zeballosom (31 godina, 68. na ATP listi) izgubio prva dva seta sa 6:7 (3), 3:6. Dapače, komentator Eurosporta u tom se trenutku prisjetio verbalnog rata između Gorana Ivaniševića i Johna McEnroea. “Veliki lajavac” tada je ustvrdio da Goran ima samo jedan udarac, misleći na servis. Goran mu je nakon osvojenoga Wimbledona odgovorio na svoj način: “Ako mogu osvojiti Wimbledon samo sa servisom, onda sam ja genij.” Pet sati i 22 minute borbe – Goran doista nije bio igrač samo s jednim udarcem, ali Ivo Karlović definitivno jest – reče komentator Eurosporta i ostade živ. Doktor Ivo kao da je to čuo, počeo je pripremati teren za veliki preokret i epski trijumf. Osvojio je treći set sa 7:5, potom četvrti još lakše sa 6:2. No, u petom, koji je sam potrajao preko dva i pol sata, niti jedan niti drugi takmac nisu mogli do breaka. Tek u 42. gemu Karlović stiže do 15:40 i dvije meč-lopte. Iskoristio je drugu, lijepim lobom natjeravši Argentinca na pogrešku. Dobio je peti set sa 22:20, završivši posao nakon pet sati i 22 minute igre. Za jednog 37-godišnjaka nije malo! – To da Karlović ima samo servis, totalna je neistina. On ima i jedan od boljih forhenda, solidan volej s dobrim osjećajem za igru na mreži, a i kretanje mu je jako dobro ako se uzme u obzir njegova visina (211 cm – op. a.). Nešto mu je slabiji bekhend, ali spin, dok mu je bekhend slice odličan i mnogima zadaje nemalo problema – brani Karlovića Branimir Horvat, i sam bivši tenisač. Ivo je treći put u karijeri nadoknadio 0:2 u setovima, a on i Zeballos postavili su nekoliko rekorda Australian Opena. Odigrali su ukupno 84 gema, što je gem više od Roddicka i El Aynaouija 2003. Istu dvojicu nadmašili su i u broju gemova u petom setu (42-40). – Ruke i ramena su mi u redu, no koljeno i leđa nisu mi u tako dobrom stanju. Jedva sam stajao na terenu, u jednom trenutku sam se sjetio Isnera i Mahuta čiji je peti set završio 70-68 i pomislio sam da ćemo srušiti i taj rekord – našalio se nakon meča Ivo. Ostale rekorde postavio je sam Karlović i to – pogađate – u broju asova. Jučer ih je ispalio čak 75, što je rekord Australian Opena (dosadašnji je držao Šveđanin J. Johansson, 51 u porazu od Agassija iz 2005.) i najbolji Karlovićev doseg na jednom Grand Slam turniru (dosad je to bio 61 as s US Opena). Ujedno je to četvrti broj asova u povijesti: prvo mjesto drži John Isner sa 113, drugi je Nicolas Mahut sa 103 a treći Karlović sa 78 asova, koliko ih je pogodio u dvoboju Davisova kupa sa Štepanekom 2009. godine. Sljedeći je Whittington – Ovaj meč sa Zeballosom je nešto čega ću se sjećati do kraja života. Da sam ga lakše dobio, slabo bih ga zapamtio, ovako ostaje zauvijek u mojoj memoriji – zaključio je Zagrepčanin. Kako je lani Karlović ispao već u prvom kolu Australian Opena (poraz od Delbonisa), brani samo 10 bodova, pa mu pobjeda u prvom kolu već omogućuje napredak na listi od tri mjesta i dolazak na 18. poziciju. No, može se i više, njegov suparnik u drugom kolu bit će manje poznati Australac Andrew Whittington (23 godine, 190. na listi, nastupa s pozivnicom) koji je na startu svladao Čeha Pavlašeka za svoju prvu Grand Slam pobjedu u karijeri. Borna Ćorić i Ivan Dodig nisu se uspjeli pridružiti Čiliću i Karloviću. Bolji od Borne bio je Ukrajinac Aleksandr Dolgopolov (69.) sa 6:3, 6:4, 3:6, 7:6 (7). Dodiga je također u četiri seta, sa 6:1, 6:4, 3:6, 7:5, svladao Uzbekistanac Denis Istomin, 117. tenisač svijeta. Dodig i Ćorić morat će se utješiti s po 50.000 australskih dolara, koliko dobiva svaki sudionik turnira. Ivan je prošao kvalifikacije pa je osvojio i nešto bodova koji će mu pomoći da sa 170. dođe na 156. mjesto.