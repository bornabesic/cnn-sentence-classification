Legendarni rukometaš, a sada trener drugoligaša Dubrovnika, Zlatko Saračević, komentirao je posljednja zbivanja u hrvatskoj reprezentaciji te kazao kako je odluka HRS-a o otkazu izborniku Željku Babiću te njegovu stožeru logična i očekivana. - Bih li napravio isto da sam u poziciji odlučivanja? Nasreću, nisam, ali ponovit ću da mi ova odluka logična. Pokazali smo svašta na ovom prvenstvu, da možemo igrati i jako dobro i katastrofalno, pa čak i da možemo igrati jako dobro i katastrofalno unutar jedne utakmice. No sve je to manje važno od ove posljednje dvije utakmice, koje smo morali dobiti - zaže Sarač za 24sata te dodaje: -  Logično je da, ako odlazi izbornik, odlazi i cijeli njegov stožer. E sad, hoće li netko tko dođe uzeti Balića ili Metličića ili nekoga drugog ili trećeg, to je stvar i odluka tog novog izbornika. Saračević još tvrdi kako je Lino Červar najbolje rješenje za mjesto izbornika. - Gledajući sve ono što je napravio, sve ono što Lino predstavlja, ali i ono što nas čeka, Europsko prvenstvo u Hrvatskoj, on je daleko ispred svih. Jednostavno mora imati prednost, čak bih rekao da je situacija ovakva: dok Lino govori, svi ostali bi trebali šutjeti. Svojim znanjem i karizmom sposoban je ujediniti sve ljude uključene u taj projekt. A Slavko Goluža? Pitanje pomoćnika rješavat će izbornik, mora biti onako kako on odluči. A o slovenskom izborniku Veselinu Vujoviću njegov bivši pomoćnik u PPD Zagrebu kratko kaže: - Ništa! O njemu ne želim ništa pričati... 