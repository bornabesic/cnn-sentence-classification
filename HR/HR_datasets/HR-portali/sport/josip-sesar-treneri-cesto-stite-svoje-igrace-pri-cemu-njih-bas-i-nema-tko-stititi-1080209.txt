Nitko se, pa čak ni oni sami, nije nadao da će košarkaši Gorice nakon devet kola Lige za prvaka imati četiri pobjede. – Naš je jedini cilj bio ne ispasti iz A-1 lige, a kad smo to osigurali, ovo što je kasnije došlo s Ligom za prvaka bio je bonus. Naša najbolja ovosezonska utakmica bila je zapravo jedna koju smo izgubili, a to je onaj poraz u produžetku od euroligaša Cedevite – ističe trener Gorice Josip Sesar (38). Bivši reprezentativac jedan je od četvorice bivših cibosa koji trenutačno vode hrvatske prvoligaše. Mršić Cedevitu, Mulaomerović Cibonu, Mance Kvarner, a Sesar je na čelu momčadi koja je trebala biti vreća za udaranje, a pretvorila se u tvrdu kost. – Cibona je tada igrala na visokoj europskoj razini pa sve ovo s trenerima valjda i nije slučajnost. Najlakše je etiketirati Za Sesara njegov klupski predsjednik Ivan Šuker (i predsjednik HKS-a) tvrdi da će za nekoliko godina biti među vodećim stručnjacima. Baš kao što je nekad bio jedan od vodećih domaćih košarkaša kojem su, doduše, predbacivali da baš i nije bio udarnik. – Najlakše je etiketirati jer tako opravdavaš svoj nerad i neznanje. Znali su mi zamjerati na pomalo lijenom govoru tijela, a ja nikad nisam zakasnio na trening. Bilo je oko mene iskonstruiranih priča, a imao sam i trenera koji nisu od mene uspijevali izvući najbolje. Neki su ga se uspjeli i riješiti. – To su učinili Spahija i Vulić, no ne bih otvarao te teme. Josip ne želi niti govoriti o svojim igračkim danima. No, o sebi kao treneru rado će govoriti. – Trener se prema svakom mora ponašati jednako, ne smije biti privilegiranih igrača. Druga je stvar što netko smije šutnuti 2-3 lopte više jer to je već pitanje hijerarhije sastava. Kao igrač plijenio je lakoćom postojanja na terenu, a popularnost mu i sada raste. – Igrač je uvijek publici atraktivniji, a i više mu se oprašta nego treneru, koji prvi leti ako ne ide.Trenerov je posao da skrije mane, a istakne vrline svog igrača i najčešće će reći da igrač ima pravo na loš dan. On će često štititi svoje igrače, pri čemu njega baš i nema tko štititi. Doduše, na posljednjem Eurobasketu osjetio sam da je pritisak i na igrače bio neizdrživ. Trener prvi leti Trenersku karijeru Josip Sesar započeo je u Zrinjevcu, potom je vodio Cibonin omladinski pogon i A-2 ligaša Kaptol, a kako mu je krenulo, Gorica će ga teško zadržati. A to isto vrijedi i za Marka Petrovića za kojim bi također mogli posegnuti jači klubovi. – Za Marka mi je žao što se u svojim ranim 20-tim nije ozbiljnije primio košarke da bolje iskoristi košarkaški gen koji ima. On dobro razumije igru, nerijetko ga je i lijepo gledati, no nekad ostane samozatajan. Srećom, protiv Splita, Marko je ubacio u najvišu brzinu i ubacio 27 koševa, ali i pobjedničku, tricu.