Nogometna reprezentacija do 17 godina u srijedu od 17.45 na Rujevici igra prvu utakmicu Europskog prvenstva, protiv Italije. Izbornik Dario Bašić jučer je objavio popis 18 odabranih, a na njemu je i ime sjajnog Dinamova zadnjeg veznog igrača Bartola Franjića (17). – Ponosimo se što igramo u Hrvatskoj, znamo da svi očekuju da uđemo u četvrtfinale, to je i nama cilj. Ali polako, moramo biti koncentrirani na igru, na svaku minutu utakmice, a onda će doći i rezultat – kaže Franjić te otkriva da je ozračje u momčadi odlično: – Svi smo međusobno jako dobri, nije važno je li netko iz Hajduka, Dinama, Slavena, Osijeka..., svi se družimo i međusobno si pomažemo. Uzor mi je Andrea Pirlo Franjić je svjestan da će na utakmicama EP-a biti mnogo skauta, među njima i onih iz najvećih klubova poput Arsenala, Juventusa, Intera, Bayerna... – Znamo da će doći brojni skauti, ali svatko od nas mora biti koncentriran na momčadsku igru, a onda će sigurno isplivati i neki pojedinci – zrelo razmišlja Franjić. A kako i ne bi bio zreo kada je već sedam godina kapetan u raznim kategorijama Dinama. – Počeo sam trenirati nogomet sa šest godina u rodnom Dugom Selu, a s osam došao sam u Dinamo. I evo, već sam 10 godina u Maksimirskoj 128. Prvo su me roditelji vozili na trening, a sada najčešće idem vlakom. Idem u Prometnu školu, tako da mi je blizu kluba – rekao je Franjić te otkrio svoje uzore: – Uzor mi je Andrea Pirlo, koji igra na mojoj poziciji. Gledam njegove utakmice, pokušavam kopirati dodavanja, pozicioniranja, otvaranje igre... Od naših igrača mi je pak uzor Luka Modrić, njemu sam kao klinac skupljao lopte na utakmici protiv Engleske. Bilo bi lijepo jednog dana postići karijeru sličnu njegovoj, ali do toga je jako dalek put. Puno odricanja treba da se dođe do vrha. Svi misle da je to lako, da se malo pomučiš i onda puno zarađuješ. No, ima puno stvari kojih se ja odričem zbog nogometa. Izlasci me ne zanimaju, fokus su mi nogomet i škola. Ujutro škola, popodne trening i klub. To je moj život. Srušili megamomčad Prošle godine Franjić je potpisao stipendijski ugovor s Dinamom. – Taj mi ugovor traje do 18. godine, a nadam se da ću nakon toga zaslužiti i profesionalni. San mi je igrati za prvu momčad Dinama. Zanimljivo, Franjić je sada kapetan Dinama, a njegov otac izbacio je plave u onoj znamenitoj utakmici Hrvatskoga kupa 1998. godine. Niželigaš Dugo Selo s 3:2 šokirao je tada momčad u kojoj su igrali Viduka, Butina, Šokota, Bišćan, Jeličić, Mikić..., a na klupi bio Zlatko Kranjčar. – Ja tada još nisam ni rođen, no tata mi je pričao kako su izbacili Dinamo, on je igrao u toj utakmici na poziciji stopera. Imam doma snimku, gledao sam je nekoliko puta – zaključio je priču o sebi simpatični Franjić, kojega hrvatski izbornik Bašić jako cijeni. – Bartol je odličan zadnji vezni igrač, jako odgovoran i discipliniran te odlične konstitucije. Jako je veliki borac, pozicijski uvijek dobro stoji, u napadu ima jako dobar pregled igre i odličan skok glavom. Ima i liderske karakteristike, može voditi momčad – hvali Franjića Bašić. 