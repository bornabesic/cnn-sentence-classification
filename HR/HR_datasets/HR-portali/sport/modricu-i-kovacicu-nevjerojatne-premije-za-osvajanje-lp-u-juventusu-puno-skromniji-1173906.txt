Igrači Reala u subotu mogu ispisati povijest i postati prva momčad koja je obranila naslov u Ligi prvaka, a klub ih je odlučio dodatno motivirati fantastičnim premijama. Svlada li sutra Juventus u Cardiffu i osvoje dvostruki naslov, svaki nogometaš Reala dobit će do milijun i pol eura premije. To će klub ukupno stajati 80 milijuna eura. Realovci su za osvajanje naslova u Španjolskoj zaradili 700 tisuća eura po glavi, a sada mogu zaraditi još 800 tisuća. Klub Luke Modrića i Matea Kovačića lani je za osvojenu Ligu prvaka isplatio igračima po 700 tisuća eura, ali tada nije osvojena La Liga. Juventus je skromniji pa će za trijumf u Cardiffu igračima isplatiti 630 tisuća eura što je premija za osvojeno prvenstveno i Ligu prvaka. Zanimljivo je da će Juventus, osvoji li LP, zaraditi više 115 milijuna eura, dok bi Real u slučaju trijumfa od Uefe, sponzora i TV prava dobio 114 milijuna.