Rukometaši Njemačke očekivano su svladali Saudijsku Arabiju sa 38:24 (21:13) u posljednjoj utakmici 3. kola skupine C na Svjetskom prvenstvu u Francuskoj te su, zbog bolje gol-razlike, ponovno zasjeli na čelo ljestvice ispred Hrvatske, koja će u srijedu u Rouenu igrati utakmicu 4. kola protiv Čilea (20.45 sati). Steffen Fath je sa šest golova bio najefikasniji igrač Njemačke, a po pet pogodaka postigli su Patrick Groetzki i Kai Hafner. Najuzbudljiviju utakmicu u poslijepodnevnom dijelu programa u utorak su odigrali Slovenija i Tunis koji su podijelili bodove. Tunižani su šest minuta prije kraja imali čak pet pogodaka viška (28:23), ali je reprezentacija pod vodstvom Veselina Vujovića uspjela serijom 5:0 doći do boda. Izjednačujući pogodak je postigao Blaž Janc pet sekundi prije kraja utakmice, a to mu je bio šesti gol na utakmici. Najbolji strijelac Slovenije bio je Vid Kavtičnik sa sedam golova, dok je Tunižane sa osam pogodaka predvodio Mosbah Sanai. 