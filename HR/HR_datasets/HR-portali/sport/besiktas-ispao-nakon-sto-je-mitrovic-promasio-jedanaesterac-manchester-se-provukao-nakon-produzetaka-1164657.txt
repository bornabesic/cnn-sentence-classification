Bila je ovo iznimno uzbudljiva večer u Europskoj ligi, gledali smo tri produžetka i jedne jedanaesterce u uzvratnim utakmicama četvrtfinala. Lyon je prošao dalje nakon izvođenja jedanaesteraca, Manchester United i Ajax su slavili poslije produžetaka, dok je jedino Celta sve riješila unutar 90 minuta. Manchester se jako namučio protiv Anderlechta ali je na kraju prošao dalje s 2:1 nakon što je prvi susret završio 1:1. United je u vodstvo došao preko Mhitarjana koji je pogodio u 10. minuti. No, gosti su izjednačili u 33. Teodorcczyk je opalio i pogodio gredu, a Hanni je u gužvi pokupio odbijenu loptu i pospremio je u mrežu. Manchester je u drugom poluvremenu stisnuo i pokušao doći do gola kojim bi osigurao prolazak. Imali su crveni vragovi nekoliko odličnih prilika, no obrana gostiju je izdržala pa se otišlo u produžetke. No, u 107. minuti Rashford je odlično reagirao i s 12 metara pogodio za prolazak Manchestera u polufinale. U najdramatičnijem susretu večeri Lyon je nakon osam serija jedanaesteraca pobijedio Bešiktaš 7:6, a jedan od tragičara susreta bio je naš Matej Mitrović koji je promašio posljednji kazneni udarac turskog sastava. Bešiktaš je izborio produžetke pobjedom 2:1 izjednačivši tako rezultat iz prve utakmice. Domaćin je poveo u 27. minuti golom Talisce, no gosti su sedam minuta kasnije izjednačili golom Alexandrea Lacazettea. Bio je to njegov već 31. pogodak u svim natjecanjima ove sezone. Isti je igrač u 42. minuti mogao razriješiti sve dvojbe oko putnika u polufinale, no njegov je udarac završio u okviru gola. Talisca je u 58. minuti zabio za 2:1 i tako izjednačio rezultat iz prve utakmice. U 89. minuti Lacazette je ponovo mogao sve riješiti, sjurio se sam prema turskim vratima, ali je po drugi put na utakmici pogodio vratnicu. U produžetku nije bilo golova, pa je pobjednik dobiven izvođenjem kaznenih udaraca i to tek u osmoj seriji. U prvih pet serija zabilo je svih 10 igrača - Babel, Tosun, Hutchinson, Arslan i Talisca za domaćine, te Fekir, Tolisso, Ghezzal, Rybus i Valbuena za goste. U šestoj seriji su bili precizni Uysal i Diakhaby, a Lyon je prvu meč loptu imao u sedmoj seriji kada je Lopes obranio udarac Tošića. Međutim, Jallet je pucao preko gola. Lopes je potom obranio i udarac Mitroviću, a drugu meč loptu je iskoristio Gonalons zabivši za pobjedu lavova. Schalke je nakon produžetaka pobijedio Ajax 3:2, ali nije uspio nadoknaditi poraz 0:2 iz Amsterdama. Nijemci su regularni dio utakmice dobili 2:0, u produžetku su poveli 3:0, imali su i igrača više, no Ajax je zabio dva gola za prolaz. Nijemci su mogli do vodstva već u drugoj minuti utakmice, no Max Meyer je pogodio vratnicu. Do kraja prvog dijela gosti su bili bolji, no Schalke je na otvaranju drugog dijela s dva gola poveo 2:0 i tako nadoknadio zaostatak iz prvog susreta. Golove su zabili Leon Goretzka u 53. i Guido Burgstaller tri minute kasnije. Deset minuta prije kraja utakmice Ajax je ostao s igračem manje nakon što je isključen Joel Veltman. Igrača više njemački sastav je iskoristio u 101. minuti, a pogodak je zabio Daniel Caliguri. S tim rezultatom dalje bi išao Schalke, no 10 minuta kasnije Nick Viergever je 'zaledio' domaće navijače gurnuvši kopljanike u polufinale. Sve dvojbe oko putnika u polufinale riješio je Amin Younes golom u 120. minuti za konačnih 3:2. Ajax je jedan od četiri kluba koji je osvojio sva tri europska trofeja (Kup/Ligu prvaka, Kup Uefa/Europska liga, Kup pobjednika kupova), međutim europski trofej čeka od 1995. godine, a na plasman u polufinale od 1997. godine. Bio je to sudar bivših osvajača ovog natjecanja. Ajax je osvojio Kup Uefa 1992. godine, a Schalke 1997.  Jedina je posao unutar 90 minuta obavila Celta koja je na gostovanju odigrala 1:1 protiv Genka i tako obranila pobjedu 3:2 iz prvog dvoboja. Ždrijeb polufinala Europske lige održat će se sutra. Prve utakmice na rasporedu su 4. svibnja, a uzvrati tjedan dana kasnije.  