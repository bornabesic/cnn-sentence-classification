Nogometni klub Neretva je izbrisana iz registra udruga. To je klub koji je 1995. godine igrao u prvoj ligi, a tamo je prve korake Darijo Srna. Klub je u blokadi od 2002. godine i nažalost, doživjet će gašenje na svoj stoti rođendan. Iz samog je kluba stiglo priopćenje kojeg potpisuje predsjednik NK Neretve Goran Komazin Meka. Prenosimo ga u cijelosti. 'NE DOPUSTITE DA SITNI INTERESI KAŽNJAVAJU SPORTAŠE I GASE TRADICIJU Iznenadno gašenje NK Neretva Metković, kluba koji će uskoro proslaviti 100 godina postojanja i u kojem je ponikao reprezentativac Darijo Srna, izravna je posljedica političkog prepucavanja uoči lokalnih izbora. Ovim putem pozivamo sudske i nogometne institucije da ne dopuste da sitni interesi prevladaju nad sportom, sportašima i značajem kluba za Grad Metković.  Klub je u blokadi i stečaju dugih 17 godina i u tom razdoblju je poslovao putem računa NK Neretva Škola nogometa i tako je Hrvatskom nogometnom savezu uplaćeno stotine tisuća kuna te nikada ništa nije bilo sporno. Posljednje četiri godine smo intenzivno radili na deblokadi računa NK Neretva, ali su Sud u Dubrovniku i FINA-e birokratskim zavrzlamama odjednom doveli do situacije u kojoj je NK Neretva Metković izbrisana iz registra sportskih udruga. Iz NK Neretva višekratno se ukazivalo sudu na nepravilnosti FINA-e koja je propuštala ažurirati podatke, odnosno iz redoslijeda naplate isključiti vjerovnike koji su naplatili potraživanja kako bi deblokada računa pratila slijed naplate. Tražili smo od Suda da nas obavijesti o konačnom stavu FINA-e, a koje nikada nije stiglo u klub nego je vraćeno s naznakom 'obaviješten, nije podigao'. Radi se o javnom novcu koji se mora trošiti pažljivo i transparentno. Zamislite da novac dobiju ljudi koji su se već naplatili i za koje vjerujemo da bi ga vratili klubu, ali to nije legalan način.  Pozivamo odgovorne osobe da isprave probleme zbog svih budućih slučajeva, odnosno da se drugima ne bi postavljale slične zapreke. Više o samom slučaju može se saznati iz dokumentacije odvjetnika kluba ovdje. Klub će se obratiti Trgovačkom sudu i Hrvatskom nogometnom savezu te tražiti da se situacija razriješi u ime legaliteta i sporta, uvaže naši argumenti te nam se dozvoli nastavak natjecanja radi regularnosti istog i radi ispravka nanesene nepravde. Drugi scenarij koji bi značio izbacivanje NK Neretve, njenih seniorskih i svih mlađih kategorija iz natjecanja osim što bi dovelo do neregularnosti natjecanja značilo bi i prekid tradicije. Molimo da se ovaj slučaj ne promatra isključivo s pravne, već i sa sportske te sociološke strane. U klubu se natječe i više od 200 djece u 9 uzrasnih kategorija koji nisu nimalo odgovorni za ovu situaciju te su svoj rezultat izborili isključivo na sportskom terenu. Mogućom odlukom o izbacivanju pri samom kraju natjecanja ostavilo bi najveće posljedice upravo po dječje snove. Po one koje njihovi treneri uče da se trud i rad uvijek isplate, koji su čuli za Srnu i Messija, a ne za sudove i politiku. Po one koji sport još uvijek doživljavaju kroz igru i ravnopravno natjecanje na zelenom terenu. Osnivanje novog kluba koji bi počeo ispočetka samo zbog nečijih zakulisnih igara je zadnja opcija, ali napominjemo da udruga građana birokracija ugasiti može - no klub nikada.'   