Uprava Hajduka na čelu s predsjednikom Ivanom Kosom i stožer koji je predvodio glavni trener Marijan Pušnik s jedne strane, a s druge kapetan Lovre Kalinić i njegovi igrači. Jedni protiv drugih. Bez pardona. I kompromisa. U 120 minuta "bitke" hajdukovci su iznimno ovaj put bili na suparničkim stranama, veselo i zabavno bilo ih je pratiti u nesvakidašnjim ulogama (i opremi prije svega) na terenima Salona Paintballa u Mravincima gdje im je ljubazni domaćin bio tajnik Mirko Šimić. Nakon što su do zuba bili naoružani uputama i pravilima, kako bi igra protekla u duhu fair-playa, ali i maksimalne sigurnosti, adrenalin se u mravinačkoj šumi mogao početi nožem rezati. Svaka je bitka trajala po dvadeset minuta, bilo ih je nekoliko. A tko je pobijedio? Koga je manje puta pogađalo? Činilo nam se da je nekako sve bilo podjednako, za nijansu na ovu ili na onu stranu...  No, o pobjedniku se dugo nije ni razmišljalo, trening na Poljudu, pa dvosatni paintball očekivano je istisnuo mali umor u prvi plan. No i osmijehe i zadovoljstva na licima. A poglavito u trenutku kad su stigle – torte. Za iznenađenje Franu Tudoru koji je jučer proslavio rođendan i Francku Ohandzi koji slavi danas. Atmosfera je u taboru bijelih upravo onakva kakva i treba biti pred najveći derbi hrvatskog sporta. >> Hajdukov trener: Poruka Dinamu? Sada smo mnogo ozbiljniji... 