Foto: Hina BIVŠI kapetan hrvatske reprezentacije i zamjenik glavnog tajnika FIFA-e Zvonimir Boban otkrio je svog favorita uoči finala Lige prvaka. U subotu će europsku sezonu velikim okršajem u Cardiffu zaključiti Real Madrid i Juventus.  "Real Madrid je veća klasa i tehnički je bolji, no Juventus je motiviraniji i taktički bolja momčad. Filozofija Real Madrida je umjerena na napad, dok Juventus više pažnje usmjerava obrani, premda su te razlike minimalne", rekao je Boban u razgovoru za talijansku "La Gazetta dello Sport".   Boban, prvak Europe s Milanom 1994., smatra kako je Real Madrid posebno opasan iz protunapada. "Ne treba im ostaviti prostor da budu opasni jer su puno bolji iz protunapada. Također su opasna i ubacivanja lopte na Cristiana Ronalda jer je on brži od obrambenih igrača i dolazi u poziciju za gol. Istinski napadač", rekao je nekadašnji veznjak Milana i Hrvatske. Smatra kako je trener Zinedine Zidane uspio uspostaviti dobru vezu sa svojim igračima. "Teško je razumjeti njegove taktičke ideje, no to je možda njegova osobina. On je shvatio da odlične igrače ne treba maltretirati", rekao je Boban. "Kod Juventusovog trenera Massimiliana Allegrija mi se sviđa da i kada mijenja način igre, uvijek postoji vidljiv identitet njegove igre. Uspio je prilagoditi se karakteristikama igrača koje ima te ih uklopiti u jednu od najboljih ekipa na svijetu. Osim toga Juventusovi igrači znaju čitati igru, za razliku od nogometaša drugih klubova", dodao je. Osvrnuo se i na napadački dvojac talijanskog prvaka Paula Dybalu i Gonzala Higuaina. "Dybalu je ugodno gledati iako još uvijek nije razvio svoj ogromni potencijal, no bit će prvak u budućnosti. Higuain je, pak, potcijenjen. Također svojom krivnjom. Imao je limitiranu osobnost, no sada je spreman za Ligu prvaka", izjavio je Boban.