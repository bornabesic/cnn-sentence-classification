Hrvatski tenisač Borna Ćorić spriječio je senzaciju na turniru u marokanskom Marrakechu, gdje je u srijedu preokretom u trećem setu stigao do pobjede 6-2, 3-6, 7-6 (5) nad 667. tenisačem svijeta Marokancem Redom El Amranijem te izborio mjesto u četvrtfinalu. El Amrani se u prvom setu nije mogao nositi sa sigurnim Ćorićem. Hrvatski tenisač je dvaput slomio njegov servis i činilo se da Bornu ništa ne može zaustaviti na putu prema uvjerljivoj pobjedi protiv Marokanca. No, uslijedio je potpuno neočekivani preokret. Ćorić je prvi put u meču izgubio servis na početku drugog seta (0-2), ali je odmah vratio izgubljeno. Međutim, 28-godišnji Marokanac je novim 'breakom' za 4-2 stekao odlučujuću prednost i izborio treći set. Hrvatski tenisač više nije pronalazio način kako zaprijetiti servisu El Amranija pa je Marokančev 'break' za vodstvo 3-2 u trećem setu bio poput zvona za uzbunu. Domaći tenisač je držao prednost sve do desetog gema u kojem je servirao za senzacionalnu pobjedu. Međutim, do meč-lopte nije stigao. Nizom od devet uzastopnih poena 20-godišnji Zagrepčanin je od 4-5 i 30-30, došao do tri vezane meč-lopte kad je El Amrani servirao za 'tie-break' odlučujućeg seta. Ćorić je odlučio čekati na pogrešku suparnika, ali je nije dočekao pa je odluka o prvom četvrtfinalisti ovogodišnjeg izdanja ATP turnira u Marrakechu ostavljena za 'tie-break'. U njemu je Ćorić dvaput imao prednost 'mini-breaka' (2-1, 4-2). Prvu je ispustio dvostrukom pogreškom, a na drugu se nije uspio obraniti od Marokančeva napada. Ipak, El Amranijev promašeni forhend kod 5-4 za Ćorića našem je tenisaču donio dvije nove meč-lopte. Prvu je El Amrani spasio sa servisom, ali kod 6-5 je Ćorić uspio dobrim napadom natjerati suparnika na pogrešku te nakon dva sata i 41 minute borbe iskoristio petu meč-loptu za pobjedu. Ćorić će u petak u četvrtfinalu igrati protiv boljeg iz dvoboja 2. nositelja, Španjolca Alberta Ramosa Vinolasa i srbijanskog tenisača Lasla Djerea. Za 20-godišnjeg Zagrepčanina će to biti prvi nastup u četvrtfinalu nakon kolovoza prošle godine, kad je zbog ozljede koljena bio prisiljen predati četvrtfinalni dvoboj Marinu Čiliću na turniru Masters 1000 serije u Cincinnatiju.  ATP Marrakech - 2. kolo BORNA ĆORIĆ (HRV) - Reda El Amrani (Mar) 6-2, 3-6, 7-6 (5) 1. kolo Benoit Paire (Fra/6) - Carlos Berlocq (Arg) 6-7 (0), 6-3, 6-2 Jeremy Chardy (Fra) - Malek Jaziri (Tun) 6-2, 4-6, 6-3 Paolo Lorenzi (Ita/5) - Guillermo Garcia-Lopez (Špa) 7-6 (4), 7-5 Jiri Vesely (Češ) - Luca Vanni (Ita) 6-2, 6-3 >>Muke po Krajana: Za ostanak u Svjetskoj skupini moramo u Kolumbiju, i to na zemlju >>Borna Ćorić protiv Argentinca izborio nastup u drugom kolu 