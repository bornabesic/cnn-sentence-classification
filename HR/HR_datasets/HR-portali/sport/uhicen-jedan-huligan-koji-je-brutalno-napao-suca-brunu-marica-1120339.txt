Splitska policija uhitila je jednu osobu koju "dovodi u vezu" s napadom na nogometnog suca Bruna Marića u utorak oko 15.30 sati u stobrečkom restoranu Epetium, a traga za još nekoliko osoba. Mediji su objavili da je u restoran ušlo više maskiranih osoba i bejzbolskim palicama, vatrogasnim šmrkovima i šipkama napalo Marića koji je bio u društvu svog odvjetnika Vladimira Gredelja, s kojim je bio na sudskoj raspravi Općinskog suda. Osoblje restorana i nazočni su mu pomogli i tako spriječili da bude teže ozlijeđen, a osim njega, kako navode mediji, nitko drugi nije ozlijeđen. Sam Marić, prije nego što ga je Hitna pomoć prevezla u KBC, izjavio je za Večernji list da je odjednom u restoran utrčalo desetak huligana, pripadnika Torcide. U rukama su imali šipke, na šakama boksere i nasrnuli su na nas. Dobio sam nekoliko teških udaraca i da nije bilo konobara i gostiju restorana, tko zna što bi bilo, možda bi me i ubili, rekao je. Konobari su nas branili i na kraju smo uspjeli svladati jednog huligana i zadržati ga do dolaska policije, ispričao još Bruno Marić. Policija večeras nije željela izlaziti s detaljima napada jer traje kriminalističko istraživanje i potraga za ostalim napadačima. U KBC-u Split ne žele reći o kakvim ozljedama je riječ budući da je Marić još na liječničkoj obradi u Hitnom kirurškom prijamu. 