U srijedu se igra finale Europske lige između Manchester Uniteda i Ajaxa. Englezi glase za istaknute favorite protiv nizozemskog 'dječjeg vrtića' čiji je momčadski prosjek starosti tek - 21! Recimo, prema Transfermarktu, Ajaxova cijela momčad vrijedi 104,8 milijuna eura, a sam Paul Pogba, veznjak 'crvenih vragova', drži cijenu od 105 milijuna! Sam je skuplji od cijele momčadi protivnika. Međutim, to ne brine Matthijsa De Ligta (17), mladića koji je tek ove sezone upisao profesionalni debi u dresu 'kopljanika'. Nekoliko mjeseci kasnije debitirao je i za seniorsku reprezentaciju Nizozemske čime je samo potvrdio svoj izvanserijski karakter. Ovih je dana u centru pozornosti zbog britkog opisa Paula Pogbe. - Nikad nisam vidio da vreća novca zabija golove, kako je Johan Cruyff znao reći. Ako ćemo igrati borbeno, definitivno imamo šanse - smatra De Ligt. Ipak, prave odgovore vidjet ćemo u Stockholmu, 24. svibnja. Paul Pogba cilja na svoj prvi europski trofej u karijeri.