Guizhou Zhicheng u 9. kolu kineskog prvenstva pobijedio Tianjin Quanjian 2:1 a oba gola za domaćine zabio je Nikica Jelavić. U 80. minuti izjednačio je Pato za goste, no samo četiri minute kasnije Jelavić drugim golom donosi pobjedu domaćinu. Bivšem hrvatskom reprezentativcu to je bio peti gol sezone. Guizhou je 11. s devet bodova, a Tianjin deveti s bodom više. Bournemouth je u 37. kolu Premier lige pobijedio Burnley s 2:1. Junior Stanislas je u 25. minuti igre doveo Bournemouth u vodstvo svojim prvim premijerligaškim golom u karijeri, ali su gosti izjednačili preko Vokesa u 83. minuti. Za pobjedu je pogodak postigao Josh King samo tri minute kasnije. Kingu je to bio 13. pogodak u 2017. godini, toliko ima i Harry Kane, a bolji je samo Romelu Lukaku s 14 pogodaka. Southampton je slavio s 2:1 na gostovanju kod Middlesbrougha, a strijelci za pobjedu su bili Rodriguez u 42. minuti i Redmond u 57.. Pobjeda je mogla biti i uvjerljivija, ali je Long u 64. promašio penal, utješni pogodak za domaće je postigao Bamford u 72. minuti. Swansea je u gostima kod Sunderlanda slavio s 2:0 golovima Llorentea glavom u devetoj minuti i Naughtona, kojemu je to bio prvi pogodak u Premier ligi u 141. utakmici, u sudačkoj nadoknadi prvoga dijela. Ovdje možete pogledati poredak u Engleskoj. Valencia je u 37. kolu španjolskog prvenstva slavila na gostovanju kod Espanyola s 1:0, a pogodak odluke je postigao Jose Gaya u 75. minuti igre. U susretu dvije najlošije momčadi Primere Osasuna je kod kuće dobila Granadu 2:1. Mondragon je zabio za 1:0 u 24., a gostima je izjednačenje donio Ramos u 41. Za pobjedu domaćina zabio je Kodro u 75. minuti. To mu je sedmi gol sezone. Poredak pogledajte ovdje. Nogometaši Benfice u 33. kolu portugalskog prvenstva pobijedili su Guimaraes s 5:0 te tako osvojili naslov četvrtu godinu u nizu. Inače, ukupno im je ovo 36. naslov. Olimpija je u 33. kolu slovenskog prvenstva u derbiju za drugo mjesto dobila Domžale 3:1. Benko je zabio za 1:0 u 15. minuti, Bratanović je izjednačio u 24., no zmajčekima pobjedu do kraja donose Miškić i Boateng. Maribor je već ranije osigurao naslov s 69 bodova, Olimpija ima 56, Domžale 54. 