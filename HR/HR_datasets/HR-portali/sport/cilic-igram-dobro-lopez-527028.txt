Marin Čilić prošao je u 3. kolo Roland Garrosa pobijedivši Rusa Konstantina Kravčuka 6-3, 6-2, 6-2. Ovo mu je 11. nastup u Parizu gdje još nije prošao dalje od osmine finala. - Iza mene je jako dobar start na turniru. Nešto slično kao i 2009. godini kad sam također u prvim kolima bio tako uvjerljiv. Potpuno sam zadovoljan sa svim segmentima igre. Imao sam kontrolu igre od početka do kraja, suparnik me s ničim nije mogao iznenaditi. Postotak servisa iznad 60 posto, što je također jako dobro - rekao je Marin Čilić. - Posljednjih nekoliko tjedana igram jako dobar tenis, na razini sam svojih najboljih prošlogodišnjih nastupa. Osjećam se pun samopouzdanja - dodao je Marin koji je u Roland Garrosu sedmi nositelj i u trećem kolu čeka ga Španjolac Feliciano Lopez. - Dobro ga poznam, igrali smo nekoliko puta. Pobjeđivao sam i gubio od njega. Zemlja mu nije idealna podloga, no radi se o opasnom igraču kojeg neće biti lako pobijediti - dodao je naš tenisač. Čiliću i Lopezu ovo će biti sedmi meč. Hrvat ima četiri pobjede, a slavio je u zadnja tri meča protiv Španjolca, u Queen'su 2013. i 2016. te u Cincinnatiju 2014.No Marin ga nikad nije dobio na zemlji. Gubio je od njega u Gstaadu 2006. i Rimu 2010. godine. Između ta dva poraza slavio je u Beču 2009.