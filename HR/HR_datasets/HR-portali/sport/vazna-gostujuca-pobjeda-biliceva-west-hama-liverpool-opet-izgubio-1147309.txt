Nogometaši West Hama sjajno su se oporavili od uvjerljivog poraza od Manchester Cityja (0:4). U 26. kolu engleskog prvenstva upisali su vrijednu pobjedu, slavili su u gostima protiv Southamptona 3:1. Za Bilićevu momčad nije krenulo dobro jer je već u 12. minuti Gabbiadini doveo domaćina u vodstvo. No, već do odmora uslijedio je preokret. U 14. je već bilo 1:1, Andy Caroll potvrdio je sjajnu formu. Bio mu je to četvrti pogodak u četiri ligaške utakmice. usporedbe radi, u razdoblju prije toga za toliko golova bilo mu je potrebno čak 14 susreta. Carollu je asistirao Obiang koji je pred odlazak na odmor uspio i zabiti pa je tako postao prvi igrač čekićara koji je ove sezone u istoj utakmici i zabio i asistirao. Potvrda da sva tri boda odlaze u London dogodila se u 52. minuti kada je Noble zabio za 3:1. West Ham sada ima 31 bod i skočio je na devetu poziciju. Bilić i njegova družina u posljednje četiri utakmice upisali su tri pobjede i sada su samo dva mjesta ispod pozicije koji su zauzeli na kraju prošle sezone. Iako su ga engleski mediji puno puta otpisali i proglasili bivšim (i prije nekoliko dana se o tome pisalo), hrvatski stručnjak i njegova momčad sve su bolji i došli su u gornji dio tablice, iako su jedno vrijeme bili u zoni ispadanja. Iznimno uspješan danas je bio i Sunderland koji je u gostima pobijedio Crystal Palace s 4:0, dok je Liverpool nastavio s lošom formom, izgubio je i od Hulla (0:2). Redsi već pet utakmica u prvenstvu ne znaju za pobjedu, imaju tri neodlučena rezultata i dva poraza. Rezultati: Southampton - West Ham 1:3, Hull - Liverpool 2:0, Crystal Palace - Sunderland 0:4, Everton - Bournemouth 6:3, Watford - Burnley 2:1, WBA - Stoke 1:0