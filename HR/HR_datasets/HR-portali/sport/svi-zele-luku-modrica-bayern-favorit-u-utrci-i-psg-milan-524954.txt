Luka Modrić igra još jednu sjajnu sezonu. Hrvatski veznjak predvodi veznu liniju velikog Real Madrida i vrlo vjerojatno će osvojiti svoju prvu La Ligu. Ima priliku osvojiti i Ligu prvaka protiv Juventusa u Cardiffu te postati prvi Hrvat kojem je to pošlo za rukom tri puta te koji je obranio naslov elitnog europskog natjecanja. Bilo bi to sjajno postignuće hrvatske "desetke". Iako će uskoro napuniti 32 godine brojni klubovi ga žele vidjeti u svojim redovima. Na najvišoj razini nema puno nogometaša njegova kalibra i mogućnosti. On je box-to-box igrač sjajnog pregleda igre, izvanredne motorike i tehnike, a igra podjednako dobro u oba smjera. Stoga ne čudi što se svjetski velikani trgaju za njega. Bayern, PSG, Chelsea, Juventus, Milan pa čak i povratak u Tottenham dolaze u obzir, pišu svjetski mediji. Carlo Ancelotti je već surađivao s Lukom u Realu, iznimno cijeni njegove sposobnosti i volio bi ga vidjeti u Bayernu s kojim je pokorio Bundesligu. Bayern je ujedno i favorit u utrci za Modrićem. PSG je, za svoje kriterije, imao razočaravajuću sezonu jer mu je Monaco ukrao peti uzastopni naslov. Najbogatija francuska momčad krenut će po pojačanja, a na vrhu liste želja je veznjak Real Madrida. Chelsea će sljedeće sezone igrati Ligu prvaka i mora proširiti roster ako želi biti konkurentan na više frontova. Upravo bi Modrić mogao biti rješenje svih Conteovih problema u veznoj liniji. Juventusu ne nedostaje kvalitetnih veznjaka, ali, moramo biti realni, svi oni mogu se skloniti kada gospodin Modrić uđe u prostoriju. Luka bi, bez sumnje, podigao kvalitetu Juveove veze na jednu novu razinu. AC Milan vraća se na stare staze slave. Novi kineski vlasnici otplatili su dug te odlučili upumpati svjež novac i već su dogovorena tri sjajna pojačanja. Iako je ovaj potez malo vjerojatan i Milan je u lovu na Modrića. U slavnom talijanskom klubu računaju na dobar odnos s 'kraljevskim' klubom. Onaj najmanje vjerojatan potez je povratak u Tottenham. No, ne treba ga isključiti kao opciju. Modrić je ostao u dobrim odnosima s londonskim klubom i uvijek je dobrodošao. Pogotovo sad kad se Tottenham već drugu sezonu zaredom bori za sam vrh engleske Premier lige i igra Ligu prvaka. Pa ipak, u gomili svih opcija najrealnija je ostanak u Madridu. Luka je već nekoliko puta rekao da tamo želi završiti karijeru, a morat će otići jedino kad ga Real više neće htjeti. 