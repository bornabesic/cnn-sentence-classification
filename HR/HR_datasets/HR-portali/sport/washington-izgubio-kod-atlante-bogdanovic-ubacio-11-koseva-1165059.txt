Košarkaši Memphisa iskoristili su domaći teren i svladali San Antonio sa 110:108 u produžetku četvrte utakmice prvog kruga NBA doigravanja te na taj način izjednačili na 2-2 u seriji.   Atlanta je smanjila zaostatak na 1-2 svladavši pred svojim navijačima Washington sa 116:98, uz solidnu igru Bojana Bogdanovića koji je za poražene Wizardse u 26 minuta imao 11 koševa (šut 3/9), sedam skokova i jednu asistenciju. Golden State je slavio na gostovanju u Portlandu sa 119:113 pa Warriorse samo još jedna pobjeda dijeli od plasmana u drugi krug. Do izjednačenja na 2-2  došao je i Toronto pobjedom na gostovanju u Milwaukeeju sa 87:76. San Antonio ove sezone nijednom nije pobijedio u Memphisu, a da tako ne bude i ovoga puta, pobrinuli su se Mike Conley i Marc Gasol. Razigravač Conley je sa 35 koševa, devet skokova i osam asistencija bio uvjerljivo najbolji igrač Grizzliesa, a njegovim su košem domaći košarkaši izborili dodatnih pet minuta u kojima su stigli do velike pobjede. U produžetku je, pak, zablistao Marc Gasol koji je na 0,7 sekundi prije isteka vremena pogodio šut za pobjedu. Španjolski centar je završio dvoboj sa 16 koševa i 12 skokova. Vince Carter je ubacio 13 poena, a Zach Randolph 12 koševa uz 11 skokova. Kawhi Leonard je sa 43 koša postavio osobni rekord u doigravanju, ali je na kraju osnovnog dijela utakmice promašio šut za pobjedu. Pratio ga je Tony Parker sa 22 koša i pet asistencija, LaMarcus Aldridge je ostao na 13 koševa. San Antonio ove sezone nije izgubio od Memphisa na svom parketu, gdje će taj niz pokušati nastaviti i u šestoj utakmici serije koja je na rasporedu  u noći s utorka na srijedu. Košarkaši Washingtona u prvoj su od dvije gostujuće utakmice u Atlanti pali bez pravog otpora, jer je domaća momčad već u prvoj četvrtini uspjela izgraditi prednost od 25 koševa, koju su uz manje oscilacije uspjeli održavati do kraja utakmice. Paul Millsap je ubacio 29 koševa uz 14 skokova, Dennis Schroder je postigao 27 poena i podijelio devet asistencija kod pobjednika. John Wall je predvodio Wizardse sa 29 koševa i sedam asistencija. Brandon Jennings je postigao 13, a Bradley Beal 12 poena. Hawksi će pred svojim navijačima pokušati izjednačiti na 2-2 u noći s ponedjeljka na utorak (2 sata iza ponoći). Tada će se košarkaši Portlanda pokušati izboriti za povratak u Oakland, nakon što su u noći sa subote na nedjelju poraženi na svom parketu od aktualnih doprvaka sa 119:113, iako je Golden State bio bez Kevina Duranta i prvog trenera Stevea Kerra, koji je zbog bolesti svoje mjesto ustupio prvom pomoćniku Mikeu Brownu. Trail Blazersi su do sredine treće četvrtine imali uvjerljivu prednost, vodili i sa 17 koševa razlike, ali su u završnih 12 minuta ušli s mininalnim vodstvom 88-87. U neizvjesnoj završnici kapetan Golden Statea Stephen Curry postigao je ključnu tricu za 113:106 na 49 sekundi prije kraja te u posljednjoj minuti ubacio devet od svoja 34 koša, a tome je dodao i osam asistencija. Klay Thompson je ubacio 24 koša, Andre Iguodala 16 poena, a JaVale McGee 14 za pobjednike. C. J. McCollum je postigao 32, a Damian Lillard 31 koš za poražene domaćine koji su bili snažniji za povratnika Jusufa Nurkića. Bivši centar Cedevite je za 16 minuta postigao dva koša uz 11 skokova. Košarkaši Toronto Raptorsa svladali su kao gosti Milwaukee Buckse sa 87:76 u četvrtoj utakmici prvog kruga NBA doigravanja te tako izjednačili rezultat u seriji na 2-2. Milwaukee je imao priliku pred svojim navijačima doći na pobjedu od prolaza u drugi krug doigravanja, ali su domaći košarkaši imali lošu šutersku večer, pogotovo njihova glavna zvijezda Giannis Antetokounmpo koji je ubacio 14 koševa uz devet skokova, ali je iz igre gađao samo 31,6 posto (6/19). Tony Snell je sa 19 poena bio najefikasniji igrač Bucksa. Toronto je do pobjede predvodio DeMar DeRozan sa 33 koša, devet skokova i pet asistencija, dok je Kyle Lowry ubacio 18 poena. Toronto kao treći nositelj u Istočnoj konferenciji sada ponovno ima prednost domaćeg terena na kojem će odigrati petu utakmicu serije u noći s ponedjeljka na utorak (1 sat iza ponoći). 