Najbolji hrvatski tenisač Marin Čilić završio je u petak  nastup na teniskom ATP-turniru u Rimu nakon što ga je sa 7-6(3), 2-6, 7-6(2) pobijedio Amerikanac John Isner poslije dva sata i 37 minuta igre. U meču je Čilić je servirao osam aseva, a Isner 21, napravio je pet dvostrukih pogrešaka, a Amerikanac jednu. Čilić je suparniku dva puta uzeo servis, oba u drugom setu.  U prvom, dosta izjednačenom setu, ni jedan tenisač nije gubio svoj servis, a Isner je bio bolji u tie- breaku. Drugi set donosi sasvim drugačiju sliku. Čilić je siguran, odmah na početku seta uzima servis Amerikancu i potvrđuje ga za 3-1. Hrvatski tenisač nakon toga opet oduzima servis suparniku za 5-2 i mirno privodi set kraju u svoju korist. U trećem setu Čilić i Isner opet nude izjednačenu igru, ni jedan tenisač ne gubi svoj servis i opet ga odlučuje tie break u kojem je bolji bio Amerikanac. Ovo je bio osmi međusobni susret između Čilića, osmog tenisača svijeta i Isnera, 24. na ATP-ljestvici, i drugi poraz hrvatskog tenisača.