Sarajevski Željezničar bio je blizu osvajanja naslova prvaka BiH, no u uzbudljivoj završnici prvenstva mostarski Zrinjski slavio je sa samo bodom više i drugi put uzastopno uzeo trofej. A jedan od glavnih igrača Želje bio je hrvatski napadač Ivan Lendrić, prvi strijelac prvenstva sa 19 pogodaka. Zabio je i u pobjedi nad Radnikom (2:1) u posljednjem kolu, no njegovu posljednju utakmicu za sarajevski klub obilježio je incident. Tvrdi kako su ga navijači cijelo vrijeme vrijeđali, a nakon što je zabio nešto im je dobacio. To se nije svidjelo treneru Slavku Petroviću pa ga je izvadio iz igre. Lendrić je potom bacio dres i otišao u svlačionicu. - Prije svega, ispričavam se svima za moj jučerašnji ispad, žao mi je zbog toga. Međutim, s druge strane, nisam zaslužio da me vrijeđaju nakon 50 utakmica i 30 golova. Nekolicina navijača me uspjela isprovocirati jer su mi tijekom cijele utakmice psovali ustašku majku. Neka se zapitaju jesam li to zaslužio - izjavio je za Klix.ba Lendrić koji je još zimus mogao napustiti klub kad je imao unosnu ponudu iz Kine.    Ipak, rastanak je stigao po svršetku sezone. - Odigrao sam posljednju utakmicu za Želju, ponosan sam na sebe i svoje suigrače. Hvala svima, posebno njima, zajedno smo napravili ove rezultate. Prvi sam strijelac, to bez svojih suigrača ne bih mogao ostvariti. Hvala i navijačima koji su nas bodrili tijekom cijele sezone pa i kad je bilo najteže - zaključio je napadač plavih.