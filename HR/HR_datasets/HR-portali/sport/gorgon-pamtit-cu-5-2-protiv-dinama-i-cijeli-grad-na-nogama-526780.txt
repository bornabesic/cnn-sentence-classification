Rijeka je ove sezone ispisala povijest, osvojila prvi naslov prvaka u povijesti. A uspješna riječka priča može otići korak dalje, Rijeka želi - dvostruku krunu. I tako dokazati kako je doista ove godine bila najkvalitetnija momčad Hrvatske. Velik posao čelnici Rijeke napravili su ovoga ljeta kada su izvukli svog "asa iz rukava", pa iz bečke Austrije doveli Alexandera Gorgona. Austrijski ofenzivac sjajno se uklopio u riječku svlačionicu, vrlo brzo postao važna karika u svim vizijama Matjaža Keka. Gorgon ove sezone iza sebe ima 30 nastupa, 15 golova i četiri asistencije. Tijekom sezone tri puta bio je koban i za modre; dva je gola Dinamu zabio u domaćoj pobjedi (5-2), jedan i u maksimirskom remiju (1-1). - Slavili smo par dana, doista smo se lijepo proveselili. Ali, to smo i zaslužili, tijekom cijele smo godine bili pravi. I bit ćemo opet, već u finalu Kupa. Svi znamo da se sada opet treba uozbiljiti, maksimalno shvatiti finale Kupa, za sve nas to je velika utakmica - rekao je u razgovoru za Goal Gorgon, pa nastavio: - Sve dosadašnje utakmice protiv Dinama su bile zahtjevne, a ovo je sada dvoboj za još jedan trofej. Dinamo je sigurno vrlo kvalitetna momčad, to su pokazali puno puta ove sezone, pa i u našoj zadnjoj međusobnoj utakmici. I ako mi u srijedu ne budemo pravi, ne budemo na potrebnih 100 posto, mogli bismo imati velikih problema. No, ja sam optimist, već smo pokazali kako znamo igrati protiv Dinama. To smo napravili već nekoliko puta, želimo ponoviti i u srijedu. Tko je po vama najbolji i najopasniji igrač Dinama? - Ne želim pričati niti suditi o drugima, to je posao za novinare. Fokusiran sam samo na Rijeku s kojom želim podići još jedan trofej. OK, a tko je onda po vama najbolji i najopasniji igrač Rijeke? - Mislim da je naša najveća snaga što u momčadi nemamo neku super-zvijezdu. Od prvog dana igramo kao kolektiv, svi djelujemo u službi momčadi. I to je naša najveća snaga. Tako je bilo cijele sezone, vjerujem da će tako biti i u finalu Kupa. Možete li izdvojiti nekog igrača koji je po vama najbolji pojedinac Prve HNL, a da ne dolazi iz Rijeke? - Ne, ne bih nikoga izdvajao. A mislim da ne bi bilo ni fer prema mojim suigračima. Rijeka je najbolja momčad Hrvatske, Rijeka je prvak Hrvatske. Tako da sigurno i najbolji igrač lige dolazi iz Rijeke. Ove ste sezone već postigli povijesni uspjeh, pa u finale Kupa ulazite i s manjim pritiskom u odnosu na Dinamo. Možete li svojim navijačima ovu sezonu učiniti još uspješnijom? - Možemo, kako ne?! Uzeli smo naslov prvaka, ali o tome sada ne razmišljamo. Mnogi u Hrvatskoj nisu vjerovali da smo sposobni za naslov, puno je ljudi mislilo kako će to za nas biti 'nemoguća misija'. Evo, mi smo sada prvaci, stvarno motivirani ulazimo i u to finale Kupa. Vjerujem da imamo puno razloga za optimizam, svi želimo povijesnu sezonu završiti još jednim trofejem. U karijeri ste osvojili i naslov prvaka Austrije, možete li usporediti te dvije proslave naslova prvaka? Ovu riječki i onu bečku. - Svaki naslov prvaka je drugačiji, tako i svaka proslava te titule. Rođen sam u Beču, već sa šest godina stigao sam u Austriju Beč, s kojom sam 19 godina kasnije bio prvak svoje zemlje. Naravno da su mi vladale velike emocije, tog ću se trofeja zauvijek sjećati. Ovo je pak nešto drugačija priča, također vrlo emotivna. Rijeka je osvojila prvi naslov u svojoj povijesti, a to se sve dogodilo u mojoj prvoj sezoni boravka na Kvarneru. Ovo je malen grad, teško ga je uspoređivati s Bečom, ali ovdje je vladalo veliko zajedništvo. U Rijeci su naš naslov baš svi slavili, ljudi su bili na ulicama. Za mene je ovo prekrasno, ali s druge strane i nešto drugačije iskustvo u odnosu na naslov prvaka s Austrijom Beč. A možete li sada, s jednogodišnjim iskustvom igranja u Hrvatskoj, usporediti HNL i austrijsku ligu? - O tome sam pričao već nekoliko puta, za mene je najveća razlika u infrastrukturi. Tu stvarno austrijska liga značajno odudara. Baš svaki klub u Austriji ima normalan stadion, tako da je osjećaj drugačiji već na zagrijavanju, pa i tijekom same utakmice. Ovdje doista ima nekih stadiona koji nažalost nisu u najboljem izdanju. Prilikom proslave naslova prvaka u Maksimiru, uzeli ste s Ivanom Martićem mikrofone, te se pred kamerama zabavljali na njemačkom jeziku. O čemu ste pričali? - Ha, ha, malo smo se šalili na njemačkom jeziku. To su bile neke naše interne šale, predugo bi trajalo da ih sada krenem objašnjavati. Svi smo bili vrlo sretni nakon proslave naslova prvaka, tako smo nas dvojica spontano uzeli mikrofone u ruke. I dobro se zabavili. I za kraj, možete li izdvojiti najdraži trenutak ove sezone? - Uh, ovo je i vaše najteže pitanje, pa kako u ovakvoj sezoni izabrati samo jedan trenutak? Imam ih puno više, dosta ću stvari pamtiti do kraja života. Evo, sada mi na pamet pada ona veličanstvena pobjeda (5-2) nad Dinamom, pa i svaka pobjeda nad Hajdukom je bila vrlo emotivna. Tu je svakako i posljednja pobjeda nad Cibalijom kada smo osigurali naslov prvaka, kada je cijela Rijeka bila na nogama. Ponavljam, ovo je sjajna sezona, koju ćemo svi dugo pamtiti. I igrači i navijači. Tako da je nemoguće izdvojiti samo jedan poseban trenutak. Za nas je cijela ova sezona doista posebna - završio je Alexander Gorgon.