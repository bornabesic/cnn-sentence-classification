Treću godinu u nizu NBA sezona završit će dvobojima Golden State Warriorsa i Cleveland Cavaliersa. Na jednoj strani Steph Curry, Kevin Durant i Klay Thompson, a na drugoj LeBron James, Kyre Irving i Kevin Love. Spektakl je, naravno, zajamčen. Do finala su se obje momčadi prošetale: Warriorsi s nevjerojatnim omjerom 12-0, dok su Cavaliersi “prosuli” jedan bod protiv Bostona Celticsa. - Sama činjenica da su Warriorsi ušli u finale s 12-0 je povijesna. Oni ruše sve rekorde, po asistencijama, po šutovima... Postavili su neke nove standarde kojima se sad cijela liga mora prilagođavati. To je jednostavno impresivno - analizirao je NBA finale naš košarkaš Damjan Rudež. Prošle sezone u sedmoj utakmici trofej su uzeli Cavaliersi, prije dvije godine Warriorsi. Po kladionicama ove sezone to bi opet trebali biti Warriorsi. - Protiv Warriorsa je nevjerojatno teško igrati. Jako su nesebični, imaju arsenal raznovrsnih šutera, to ih čini nezaustavljivim, ali mene nisu oduševili zbog šuterskih sposobnosti. Njihova dodavanja su sjajna, uvijek istražuju svaku opciju na terenu - priča Rudež. Još jedan važan faktor na strani Warriorsa bit će navijači. - Najbitnije je ne potonuti kad ih krene. Znaju utrpati po pet trica u nizu, publika u dvorani onda poludi, dok gostujući igrači potonu. Jako često baš frustriraju protivnike - kaže Rudež. Recept za pobjedu postoji, no puno je sve to jednostavnije na papiru nego u praksi. - Na njihove poene treba odgovoriti brzom kontrom. Drago mi je da smo svjedoci ovoga, tu se piše povijest - zaključio je.