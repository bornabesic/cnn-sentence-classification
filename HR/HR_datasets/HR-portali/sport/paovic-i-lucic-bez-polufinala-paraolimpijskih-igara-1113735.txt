Hrvatske stolnotenisačice Sandra Paović i Mirjana Lučić nisu se uspjele plasirati u polufinale ekipnog natjecanja u kategorijama 6-10 na paraolimpijskim igrama u Rio de Janeiru nakon što su u četvrtfinalu poražene od Kine 0-2. Paović i Lučić pružile su dostojan otpor prvi nositeljicama, no više od toga nije išlo. U prvom susretu Paović i Lučić izgubile su u igri parova od Qian Yang i Line Lei 0-3 (6-11, 4-11, 5-11). U drugom dvoboju Lučić je odigrala sjajno protiv Yang, ali je na koncu izgubila 1-3 (12-14, 11-13, 11-5, 6-11). Yang je u pojedinačnoj konkurenciji osvojila srebro i morala se dobro pomučiti kako bi stigla do pobjede. Zanimljivo, igrale su i u pojedinačnom dijelu natjecanja u skupini, a Kineskinja je lagano dobila 3-0. – Bio je ovo moj najbolji susret u posljednjih deset godina. Žao mi je što se prvi ili drugi set nisu okrenuli na moju stranu, bilo bi tada još neizvjesnije, a sigurna sam da sam je mogla pobijediti – kazala je 39-godišnja hrvatska paraolimpijka. Za Lučić su ovo bile prve POI i prepuna dojmova napušta Rio. – Doživjela sam nešto što nisam niti sanjala da ću doživjeti. Jako sam ponosna i sretna što sam bila dio ove ekipe – kazala je članica stolnoteniskog kluba osoba s invaliditetom Uspon iz Velike Gorice. Sandra i Mirjana mogu biti zadovoljne jer su u osmini finala pobijedile Ukrajinke Marinu Litovčenko i Antoninu Khodzinsku 2-0. U igri parova Paović i Lučić su u neizvjesnom meču pobijedile 3-1 (12-10, 12-10, 8-11, 12-10), a prolaz dalje osigurala je Lučić pobjedom protiv Khodzinske 3-2 (11-4, 11-13, 11-2, 9-11, 11-4).  – U osmini finala dobile smo Ukrajinu što je odličan rezultat, a protiv Kine smo pružile dobar otpor. Šteta je što sam ja najteže ozlijeđena stojeća igračica na svijetu i ne mogu pokazati što znam. No uzele smo im po pet, šest poena u svakom setu – kazala je paraolimpijska pobjednica koja je čestitala Mirjani na sjajnoj predstavi protiv jake Kineskinje. – Mirjana je odigrala fantastičan meč i Kineskinja je bila izbezumljena. Bilo mi je superzabavno gledati kako je za vrijeme 'time-outa' cijela kineska klupa bila u drami. Bio je to odličan meč – poručila je Paović.