Foto: Getty Images / Guliver image  EDIN DŽEKO s golom i dvjema asistencijama za jedva iščupanu pobjedu Rome protiv Genoe (3:2) u zadnjem kolu Serije A spasio je sezonu njegove momčadi. Ostavio ju je na drugom mjestu koje jamči izravan plasman u Ligu prvaka, ali je još jedna njegova predstava, kojom je k tome potvrdio naslov najboljeg strijelca Serije A s 29 golova, ostala u sjeni veličanstvenog oproštaja Francesca Tottija. Ali kada se slegne zvjezdana prašina, a Veliki kapetan isprati u zasluženu mirovinu, ostaje činjenica da je upravo Džeko nakon teške prve, briljirao u drugoj sezoni u Romi i bio njen najbolji i najkorisniji igrač. S osobnim golgeterskim rekordom od ukupno čak 39 zgoditaka u svim natjecanjima te impresivnih 15 asistencija, zaslužan je dakle za čak 54 gola njegove momčadi.  U Seriji A je dakle postao Capocannoniere i iza sebe ostavio Higuaina, Belottija, Icardija, Mertensa, Immobilea s 29 golova kojima je dodao još 12 asistencija. U Europskoj ligi zabio je osam golova, a namjestio dva, dok je u talijanskom Kupu postigao dva zgoditka i dodao za jedan.  Džeko je prije tri tjedna dvama golovima (i jednom asistencijom) za pobjedu Rome kod Milana postavio vlastiti golgeterski rekord u jednoj sezoni, odnosno srušio onaj iz 2008/09. Tada je Wolfsburg do naslova prvaka vodio s 26 golova, što mu je do velike noći u Milanu bio osobni rekord. Ali drugim golom Rossonerima došao je do novog jer to mu je bio 27. prvenstveni zgoditak. Ovim golom također je postavio novi rekord ukupnog broja zgoditaka u jednoj sezoni. Drugi koji je zabio Donnarummi bio mu je 37. od početka sezone u svim natjecanjima i tako je za jedan gol nadmašio učinak iz spomenute sezone u Njemačkoj. Džeko je drugim golom Milanu nadmašio još jednu golgetersku ikonu Rome i Serije A ove sezone. Podsjećamo, s dvama golovima Pescari u 14. kolu Serije A, došao je do čak 17 golova u 20 nastupa za Romu od početka sezone, čime je srušio 16 godina stari rekord velikog Gabriela Batistute koji je u jesen 2000., na početku kampanje u kojoj će Roma osvojiti treći i za sada posljednji scudetto, zabio 15 zgoditaka u prvih 20 utakmica. Džeko je Batistutu poslao u povijest s 12 golova u Seriji A i pet pogodaka u Europskoj ligi. Isto je u Milanu napravio i Francescu Tottiju. Obožavani kapetan najviše golova u Seriji A postigao je u sezoni 2006/07., kada je zabio 26. Džeko je prvim golom Milanu izjednačio Tottijev rekord, a drugim ga srušio. Džeko je tako postao i prvi Romin igrač koji je postigao 27 golova u Seriji A u sezoni još od Enriquea Guaite i davne 1934/35. To je značilo da će Sarajlija, ako u tri preostala kola postigne dva gola, izjednačiti klupski rekord golova u jednoj sezoni u Serie A, koji je držao jedan Riječanin. Rodolfo Volk 1931. postigao je 29 prvenstvenih golova, što do sinoć nije nadmašio nitko.  Bosanskom strijelcu još manje je bilo potrebno da izjednači ili sruši talijanski golgeterski rekord. Najviše golova u jednoj sezoni u svim natjecanjima za talijanske klubove postigla su četiri igrača. Po 38 golova zabili su Nordhal (Milan) u sezoni 1950/51, Angelillo (Inter) 1958/59, Cavani (Napoli) 2012/13 i Higuain (Napoli) 2015/16. Prema novim rekordima krenuo je golom za pobjedu 5:3 kod Chieva, ali ni tamo nije zanemario suigrače i opet je jedan zgoditak namjestio. Zatim je sinoć, golom Genoi, 29. prvenstvenim u sezoni, Džeko izjednačio Volkov i Romin golgeterski rekord star čak 86 godina, te srušio veliku talijansku četvorku strijelaca, jer sinoćnji gol ujedno mu je bio 39. ukupno u sezoni. Kako vidimo, Džeko je ove sezone u nekoliko kategorija ušao u golgetersku povijest Rome i Serie A, srušio svoje i rekorde drugih velikana ili ih izjednačio.