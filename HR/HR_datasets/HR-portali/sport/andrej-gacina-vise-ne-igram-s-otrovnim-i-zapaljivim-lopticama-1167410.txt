Andrej Gaćina, najbolji hrvatski stolnotenisač, vratio se na međunarodni turnir Zagreb Open nakon što ga nije bilo posljednje dvije godine. – Prijašnjih godina nisam igrao jer sam čuvao renking za Olimpijske igre. Jedina nepoznanica mi je ta nova loptica, ali to ću shvatiti kao novi izazov – istaknuo je Gaćina uoči turnira. Da malo pojasnimo to s lopticama? – Nove loptice uvedene su prije dva tjedna. Kompletno su napravljene od plastike i nemaju gotovo nikakvu rotaciju u odnosu na stare celuloidne loptice. Problem sa starim lopticama bio je što su otrovne i zapaljive, zbog celuloida. Posljednjih pet dana sam trenirao s novim lopticama. Nisu mi još ušle pod kožu, ali bit će u redu – priča Gaćina. Hoće li loptice biti u nekim različitim bojama? – Ne, ostaju bijele – naglasio je naš stolnotenisač. Na Zagreb Openu, ITTF turniru Challenge kategorije igrat će oko 320 stolnotenisača i stolnotenisačica iz 51 zemlje svijeta. Kod muških prvi nositelj je Ukrajinac Kou Lei (20. igrač svijeta), dok je Andrej Gaćina kao četvrti nositelj ispao već u drugom kolu. Nakon što je u prvom kolu bez većih poteškoća pobijedio Rumunja Pleteu (4:0), u drugom je izgubio od Wanga, Kineza s njemačkom putovnicom (1:4). Tomislav Pucar plasirao se u osminu finala i to nakon pobjeda nad Česima Siručekom (4:2) i Prokopcovim (4:1). Pucar će za ulazak među osam, igrati danas protiv Grka Gionisa koji je u prvom kolu izbacio našeg Vjekoslava Zovka. Mirela Đurak i Mateja Jeger ispale su u prvom kolu. Gaćina je očekivao da će mu ovaj turnir biti dobra priprema za predstojeće Svjetsko prvenstvo u Düsseldorfu. – Pripremat ću se pet dana u Njemačkoj, te desetak dana u Portugalu. Tamo ću trenirati s Freitasom, Portugalcem s kojim ću igrati parove na SP-u. Nismo dugo igrali zajedno pa ćemo vidjeti kako ćemo se uigrati – misli Gaćina. Kineska reprezentacija priprema se za SP u Shenzhenu. Zanimljivo je da je u njihovoj dvorani za treninge na zidu izvješeno veliko platno na kojem su označene najveće prijetnje kineskim igračima na nadolazećem SP-u. Konkurencija je podijeljena u tri jakosne skupine, a među potencijalnim opasnostima je i Gaćina. Kinezi su izdvojili 28 igrača, od toga 16 ih je iz Europe. – Čuo sam za to platno. Lijepo je kad te Kinezi cijene. No, za razliku od njih, ja o njima najmanje razmišljam. To s platnom mi se čini samo kao dobar marketinški trik – zaključio je Gaćina.  