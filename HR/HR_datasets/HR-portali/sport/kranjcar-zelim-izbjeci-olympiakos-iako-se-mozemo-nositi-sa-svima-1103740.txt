Dinamo je danas s 1:0 svladao gruzijskog imenjaka i s 3:0 ukupno prošao u četvrto prekolo Lige prvaka. Trener modrih Cico Kranjčar je nakon susreta izjavio: -  Čestitam svojim igračima na pobjedi i na dobroj prezentaciji. Moram reći da sam očekivao ovakvu utakmicu, zato sam rekao da moramo biti oprezni. Pripremili smo se dobro u smislu defanzive, Benković i Jonas su dobro odradili posao. Imali smo skok i visinu i mislim da možemo samo žaliti za nekim šansama. Igra domaćina je bila preskakanje visokim loptama i mislim da smo bili na nivou. Veseli nas pobjeda, uzeli smo maksimalan broj bodova u kvalifikacijama i sretan sam - rekao je Kranjčar, prenosi stranica Dinamma. Koga bi Cico želio za protivnika u idućem kolu? - Ne želim Olympiakos iz grupe koju možemo dobiti u ždrijebu. Ipak, mislim da smo dobra ekipa i da se možemo nositi sa svakim klubom. Naravno da bismo htjeli dobiti lakšeg protivnika - rekao je Kranjčar. Od prve je minute trebao igrati Pivarić, ali je utakmicu počeo Sosa. - Na završnom treningu Pivarić je osjetio smetnje u gluteusu i na hvatištu mišića i nismo htjeli riskirati, zato je igrao Sosa. Na zagrijavanju je osjetio da ima poteškoća, a Sosa je znao da će ući u igru ako Pivarić ne bude mogao. Vjerujem da bol koja se pojavila nije ništa ozbiljno - zaključio je Kranjčar. >> Dinamo na korak od skupine Lige prvaka! Modri rutinski preskočili Gruzijce i osigurali europsku jesen 