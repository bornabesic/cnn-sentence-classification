Jesu li poraz od Lokomotive, priča o Kekovom preuzimanju Zvezde, te subotnje  gostovanje Hajduka unijeli nervozu u redove Rijeke, ili će momčadi s Rujevice pet bodova prednosti sačuvati i sami odlučiti o prvaku Hrvatske? Veznjak Filip Bradarić vjeruje u svoju momčad i u osvajanje naslova.   Iako su bili na korak do osvajanja prvog povijesnog naslova u povijesti kluba, neplanirani gubitak bodova protiv Lokomotive i crveni karton Andrijaševiću unijeli su nervozu u redove Rijeke. A kako nesreća nikad ne dolazi sama, ničim izazvani (ili ipak ne?) srpski mediji zakotrljali su priču o tome kako će Matjaž Kek preuzeti Crvenu Zvezdu. U takvom ozračju u subotu na Rujevicu stiže probuđeni Hajduk, s nizom od pet uvjerljivih pobjeda, te željom da nakon slavlja u Maksimiru nakon 8.5 godina, sruše i neugodnu tradiciju protiv Rijeke, koju nisu pobijedili 18 utakmica u nizu, nikad na Rujevici. - Pratim igre Hajduka cijelu sezonu, u zadnja dva - tri mjeseca igraju odlično, odlučno su posloženi, izuzetno dobri u ofenzivi, zabijaju po pet golova u poluvremenu, krasi ih kolektivna igra, svi ginu i to se vidi na rezultatima. Na Rujevicu dolaze puni samopouzdanja, pokazali su i na Maksimiru da mogu dobiti svakoga i sigurno da će doći maksimalno napaljeni, što je i normalno, da će željeti pobjedu – kaže Filip Bradarić i dodaje:  - No mi želimo isprati gorak okus iz prošloga kola, odužiti se gledateljima za taj loš rezultat, te nastaviti gdje smo stali. Imamo prednost, nema panike, mi smo na Rujevici favoriti protiv svakoga, pa i protiv Hajduka.  Rođenje malog Luke jedna je od rijetkih dobrih vijesti u proteklom tjednu. Luka je prvi sin Filipa Bradarića, koji se rodio u ponedjeljak u Rijeci.  - Malo smo se počastili, nazdravili, ali nema baš vremena za slavlje, vjerujem da ćemo uskoro slaviti naslov prvaka, a onda ćemo uklopiti i proslavu Lukinog rođenja – nada se sretni tata, koji igra sezonu za pamćenje.  Odlične igre u dresu Rijeke, debi u reprezentaciji, vjenčanje sa suprugom Melanie, rođenje sina Luke, te na koncu vjerojatno i naslov prvaka, trebali bi zaokružiti sjajnu sezonu.   - U ovoj mi se sezoni posložilo stvarno puno lijepih stvari, naslov prvaka bi bio šlag na kraju. Baš sam presretan, ispunjen, sve te pozitivne stvari guraju me da budem još i bolji, da svaki trening i utakmicu odradim s guštom, s osmjehom... Zadovoljan čovjek dobije dodatno samopouzdanje, a ja sam stvarno zadovoljan i sretan, nadam se samo da će se ovo lijepo razdoblje nastaviti – zaželio je Filip, koji priznaje kako je poraz protiv Lokomotive ipak malo uzdrmao svlačionicu.  - Malo nas je poljuljao taj poraz, ispalo je nesretno, nismo ga zaslužili, ali realno, nismo zaslužili ni pobjedu. Bila je to naša najgora utakmica ove sezone. Odmah nakon utakmice smo popričali, trener nam je kazao da nam do sada nitko ništa nije poklonio, da smo sve sami izborili na terenu, i da samo tako trebamo i nastaviti. Protiv Hajduka neće biti ponajboljeg igrača Rijeke Franka Andrijaševića.  - Franko je naš najbolji strijelac, jedan od glavnih igrača, ali kod nas je pravilo ''Koga nema, bez njega se mora i može''. Ima dovoljno dobrih igrača koji ga mogu zamijeniti. Nikad ne pričamo o igračima koji nam nedostaju, nećemo ni sada. Što se sezona bliži kraju, raste i pritisak.  - Sigurno da pritisak raste, to je normalno, i mi ga i osjećamo. Nismo navikli na takve situacije, nismo se baš borili za naslove, što se i pokazalo na terenu u zadnjih par utakmica. Moramo se skupiti, odraditi što bolje možemo, imamo šansu da se već u subotu izvučemo iz te mini krize, i protiv Hajduka vratimo u 'pozitivu'.  Otkrio nam je Bradarić i kako je Kek među igrače unio prijeko potreban mir nakon Kranjčevićeve.   - Trener je uvijek uz nas, odmah nam je kazao da nema mjesta panici, jer da nam je netko na početku sezone kazao da ćemo četiri kola prije kraja imati pet bodova prednosti, svi bi odmah prihvatili.... Tu smo gdje jesmo, imamo prednost, najbolji smo u Hrvatskoj, i ako tako razmišljamo, neće biti problema... Mnogi se slažu da bi pobjeda Rijeke u jadranskom derbiju bila 'točka na i' osvajanja naslova prvaka, da je to ključna utakmica.  - O tome se može pričati tek kad prvenstvo završi, jer čak i u slučaju pobjede, nećemo matematički osigurati naslov, i nećemo ga ni slaviti. Idemo korak po korak, utakmicu po utakmicu... Uz naše navijače, koji će i u subotu napuniti Rujevicu sve je puno lakše, pred njima smo svega jednom remizirali, sve ostale utakmice smo pobijedili. Nadamo se pozitivnom rezultatu i u subotu – prisjeća se Bradarić, koji je uvjeren da će Rijeka proći prva kroz cilj sezone, pa čak i ako se o prvaku bude odlučivalo u zadnjem kolu u Maksimiru.  - U sve tri utakmice ove sezone protiv Dinama bili smo bolji. Na Rujevici smo ih razbili, a u drugoj su se izvukli u zadnji tren. U Maksimiru smo promašili čisti zicer za pobjedu.... Ako bude potrebno, mi i u zadnjem kolu možemo izboriti pozitivan rezultat, pa čak i pobijediti u Maksimiru. No, vjerujem da ćemo se već u subotu vratiti dobrim igrama i pobjedama, te da ćemo naslov osigurati i ranije – zaključio je Bradarić.  