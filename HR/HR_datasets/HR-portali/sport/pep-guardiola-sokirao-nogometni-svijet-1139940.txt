Ćiro Blažević mnogo je puta izjavio: “Nogomet je moj život, želim umrijeti na klupi”. Treneru svih trenera 81 je godina, ali još nije rekao zbogom svojoj trenerskoj karijeri. Potpuno suprotna razmišljanja od Ćirinih ima ponajbolji trener današnjice Pep Guardiola. Španjolac je prekjučer šokirao nogometni svijet izjavom da razmišlja o trenerskoj mirovini! Alex Ferguson izdržao do 72 – Odradit ću u Manchester Cityju ugovor do ljeta 2019. godine, možda i jednu godinu više, no definitivno se bližim kraju svoje trenerske karijere. Ne planiram na klupi biti do 60. godine. Osjećam da je proces mog oproštaja već počeo – objavio je 45-godišnji trener koji je prije Manchester Cityja vodio Barcelonu i Bayern te tamo osvojio sve moguće trofeje. A očito se već zasitio jer zaista je neuobičajeno da netko s 45 godina razmišlja o prestanku bavljenja trenerskim poslom. Treneri o tome najčešće razmišljaju tek kada prijeđu 60 godina. Najtrofejniji trener u povijesti Sir Alex Ferguson u mirovinu je otišao tek sa 72 godine, baš kao i tvorac catenaccia, legendarni trener Intera Helenio Herrera. Dva druga trenerska velikana Ottmar Hitzfeld i Rinus Michels u mirovinu su pak otišli sa 64 godine. Najdulje je na klupi od ozbiljnih europskih trenera izdržao Giovanni Trapattoni, koji je Irsku na Euru 2012. vodio sa 74 godine te nakon toga rekao zbogom poslu. Hrvatski treneri vole dugo raditi, Ćiro je još neuništiv, a njegov kolega Špaco Poklepović vodio je Hajduk sa 76 godina. A pokojni Tomislav Ivić također je na klupi bio kao 70-godišnjak – vodio je saudijski klub Ittihad. I zato bi Guardiolin rani odlazak bio presedan u nogometu. Jedini koji se umirovio prije 50. godine je Johan Cruijff. Idejni tvorac tiki-take bio je na klupi Barcelone s 49 godina, a onda rekao: “Dosta mi je trenerskog posla”. Slučajno ili ne, Guardiola je mnogo puta rekao da mu je Johan Cruijff trenerski uzor. Pep hvali samoga sebe A da je Pep umoran od trenerskog posla, potvrđuje i njegov razgovor s novinarom poslije pobjede Cityja protiv Burnleyea (2:1). Pep, što mislite o utakmici, pitao je novinar, a Guardiola rekao: – Pobijedili smo. Sretni smo. Hoćete li nam još malo objasniti? – Ne. To je dovoljno! Bio je ovo vrlo emotivan dan za igrače, vas i navijače... – Da, sretna Nova godina! Što mislite o crvenom kartonu Fernandinhu? – Vi ste novinar. Mogli ste vidjeti i možete objasniti. Pa, ja za to nisam plaćen, plaćaju me da vas pitam, odgovorio je novinar. – Nisam ni ja. Jeste li pogriješili što Agüero i Silva nisu igrali od početka? – Da, da, pogriješio sam. Velika pogreška, u pravu ste. Ali onda ste napravili dobre izmjene? – Da, inteligentan sam. Guardiola zvuči kao čovjek kojemu je dosta nogometa... S koliko su išli u mirovinu Branko Zebec 55 godina Brian Clough 58 Matt Busby 62 Rinus Michels 64 Ottmar Hitzfeld 64 Ernst Happel 66 Tomislav Ivić 71 Helenio Herrera 72 Sir Alex Ferguson 72 Giovanni Trapattoni 74 