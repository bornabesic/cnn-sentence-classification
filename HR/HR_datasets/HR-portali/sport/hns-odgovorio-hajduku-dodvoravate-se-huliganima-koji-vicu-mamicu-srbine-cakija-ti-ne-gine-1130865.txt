Hrvatski nogometni savez odgovorio je na jučerašnje Hajdukovo priopćenje u kojem su Splićani poručili da HNS nastavlja "privatizirati nogomet i uzimati ga onima zbog kojih se i igra". Priopćenje HNS-a prenosimo u cijelosti. U priopćenju se, između ostalog, kaže da „Hrvatski nogometni savez sustavno vodi politiku koja dovodi do praznih nogometnih stadiona ne samo kada je u pitanju nacionalna reprezentacija, nego čak i u značajnijem obujmu kad se radi o Hrvatskoj nogometnoj ligi.“ "Kada igra reprezentacija stadioni nisu prazni zbog 'politike HNS-a' već zbog ponašanja skupina huligana na tribinama koja fašističkim pokličima, pokušajima prekida utakmice i uporabom pirotehnike prouzroči kazne Fife i Uefe igranja utakmica bez gledatelja. Ne zaboravimo ni oslikavanje kukastog križa na terenu na Poljudu, kao ni činjenicu da počinitelji tog sramotnog djela još nisu otkriveni HNK Hajduk u svojim priopćenjima ne smatra važnim posebno spomenuti događaje koji su prouzročili ovakvu kaznu, poput sramotnog uzvikivanja dijela gledatelja 'Mamiću Srbine, čakija ti ne gine', što je nastavak pozivanja na nasilje prema nogometnom sucu Bruni Mariću koje se dogodilo na jednoj od prethodnih utakmica. Ako s tribine nogometnog stadiona dolazi poziv na ubojstvo i to uz ksenofobni dodatak, za praznu tribinu ne može biti 'kriv' disciplinski sudac koji je potpuno autonomno tijelo ili HNS, već oni koji su to vikali. Svaki „ali“ i „međutim“ samo je dodvoravanje i zaštita huligana. Tko se zapravo „iživljava“, da upotrijebimo izraz koji koristi udruga navijača HNK Hajduk, jasno je već prema ovim činjenicama: – šesnaest kazni zaredom koje su izrečene HNK Hajduk zbog ponašanja dijela njegovih navijača – redovite kazne UEFA-e zbog ponašanja dijela navijača na europskim utakmicama – svakotjedno, uporno i bezobzirno nepoštivanje Zakona o sprječavanju nereda na sportskim natjecanjima (podsjećamo, uporaba pirotehnike i poticanje mržnje i nasilja na stadionima zabranjeni su baš tim Zakonom), uz licemjerno, neistinito i klevetničko prozivanje drugih  da ne poštuju zakon. Kada kaznu zbog istih prekršaja na međunarodnim utakmicama izrekne Uefa, tada HNK Hajduk priznaje pogreške i apelira na navijače da više ne čine prekršaje, kako ne bi bile izrečene još teže kazne. Međutim, kada kaznu, nakon višestrukih upozorenja i brojnih ranijih prekršaja, izrekne HNS za domaće utakmice, tada je to 'urota' i 'željeni scenarij'. Smatramo priopćenja HNK Hajduk posve deplasiranima i potpuno nepovezanima s povodom u kojem su objavljena. Podsjećamo da je HNK Hajduk sudionik Maxtv Prve HNL i da za njega ne važe drukčija pravila nego za sve ostale klubove. Ako smatra da je odluka nepravilna, postoji redovni pravni put za njezino pobijanje. To je žalba, a ne demagoška i populistička priopćenja. Konačno, najveći je 'pucanj u prazno' tvrdnja iz priopćenja da Savez nogomet uzima onima zbog kojih se i igra. Ne, nikada nećemo prihvatiti da se nogomet igra zbog huligana i širitelja mržnje i nasilja, koji su krivci za ovakve kazne. Nogomet pokušavaju oduzeti oni koji čine prekršaje i ponašaju se na neprihvatljiv način", poručili su iz HNS-a. 