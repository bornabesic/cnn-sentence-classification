Bio je član one hrvatske reprezentacije koja je 1996. u Atlanti igrala olimpijski finale i, na žalost, izgubila (bez kažnjenog izbornika Silića) od Španjolske s 5:7. Riječanin Damir Glavan ostao je u reprezentaciji još godinu-dvije, no većini ostalih igrača iz tog sastava zahvaljeno je. Ideja je bila “idemo pomladiti reprezentaciju”. Poslije se vidjelo da je to bio krivi potez tadašnjeg izbornika, danas pokojnog Brune Silića. – Da, puno se igrača oprostilo od reprezentacije, iako oni po godinama definitivno nisu bili stari. Imali smo prilike vidjeti kako se vrhunski vaterpolo može igrati i s više od 35 godina. Da je reprezentacija iz Atlante ostala još koju godinu na okupu, možda bi se i s nekih od sljedećih natjecanja vratila s kakvim odličjem – smatra Glavan koji je danas kao zaposlenik Rijekasporta voditelj operative na Bazenima Kantrida. Bijač dostojna zamjena Paviću – Bazen na Kantridi jedan je od najvećih i najljepših bazena u ovom dijelu Europe. Posao je vrlo dinamičan jer imamo puno korisnika svih dobnih skupina. Puno je tu natjecanja, lokalnih, regionalnih, državnih, ali i velikih međunarodnih. Ove smo godine imali čak pet velikih međunarodnih natjecanja – među ostalima Europsku univerzijadu i Europsko juniorsko prvenstvo u sinkroniziranom plivanju – i sve smo ih vrhunski organizirali – ističe Glavan koji najboljim u vaterpolskoj 2016. smatra branitelja naslova Sandra Sukna. – Sandro je bio odličan u klubu, a na OI u Riju bio je naš najbolji igrač i pravi vođa. Igrač je to koji ima nevjerojatan izbor udaraca – napominje Glavan. No, ishvalio je i Marka Bijača... – Nakon vrhunskih obrana u klubu, u sezoni u kojoj je Jug osvojio sve što je mogao, pružio je vrhunske partije i u reprezentaciji. Dostojno je zamijenio ozlijeđenog kapetana Pavića i jedan je od zaslužnijih za osvojeno olimpijsko srebro. Njegova mladost i kvaliteta jamstvo su uspjeha naše reprezentacije i u budućnosti. Visoko ste postavili i Šetku? – Odličan, polivalentan igrač, pravi motor i pokretač ekipe. Iznimno pokretljiv, nevjerojatnih brzinskih sposobnosti. Izvrstan u obrani, konkretan u napadu. Garcia se odlično uklopio Koje osobine krase Andru Bušlju? – Bio je na OI odličan u obrambenim, ali i u napadačkim zadacima. Kao branič, odlično je držao sve suparničke sidraše i bio je oslonac naše čvrste obrane. Riječ-dvije i o ostalima iz najboljih sedam? – Garcia se odlično uklopio u reprezentaciju i donio joj mirnoću i strpljivost. Lončar je jedna od najvažnijih karika i Juga i reprezentacije, a Pavić je pravi kapetan, svakako zaslužan za odlično ozračje u reprezentaciji.