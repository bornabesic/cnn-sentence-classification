U nedjelju su susretima u skupinama C, E i F počele europske kvalifikacije za SP 2018., a nogometaši Engleske pobijedili su u gostima Slovačku sa 1:0 pogotkom Lallane u petoj minuti sudačke nadoknade (90+5). Nakon debakla na Euru, kada je u osmini finala ispala od Islanda, Engleska je u kvalifikacije za SP 2018. krenula sa novim izbornikom Samom Allardyceom, koji je naslijedio Roya Hodgsona. No, u igri Engleza ne vidi se nikakav napredak. Iako su 38 minuta imali igrača manje, Slovaci su se uspješno branili. Naime u 57. minuti crveni karton dobio je slovački stoper Martin Škrtel. I kad se je već očekivao kraj susreta Lallana je uspio zatresti mrežu i donijeti pobjedu Engleskoj. U drugom susretu iz skupine F u Vilniusu je Litva vodila 2:0 protiv Slovenije, ali na kraju je završilo 2:2. Za Litvu su zabili Fiodor Cernych (32) i Vykintas Slivka (34), dok su strijelci za Sloveniju bili Rene Krhin (77) i Boštjan Cesar (90+3) .  U skupini E Poljska je u gostima kod Kazahstana povela sa 2:0 golovima Bartosza Kapustke (9) i Roberta Lewandowskog (35-pen), ali u drugom poluvremenu Sergej Hižničenko je sa dva pogotka u razmaku od šest minuta (52, 58) izjednačio na 2-2.  U Kopenhagenu Danska je očekivano svladala Armeniju sa 1:0 pogotkom Christiana Eriksena u 17. minuti, a večeras se sastaju Rumunjska i Crna Gora.  U skupini C Azerbajdžan, kojeg vodi Robert Prosinečki, je u gostima pobijedio slabašni San Marino sa 1:0 pogotkom Ruslana Gurbanova u 45. minuti. 