Foto: Getty Images / Guliver Image IVAN PERIŠIĆ oprostio se od Intera i njegov transfer u Manchester United je vrlo blizu. Hrvatski reprezentativac velika je želja Josea Mourinha koji ga već mjesecima lovi i želi dovesti na Old Trafford. Engleski velikan spremio je 40-45 milijuna eura, Nerazzurri žele 55 milijuna, ali se očekuje da dva kluba ipak postignu dogovor tijekom ljeta.  Engleski mediji pitali su se zašto je Mourinho baš odabrao Perišića i brzo su našli odgovor. Jednostavno, bivši igrač Hajduka ima 28 godina i na vrhuncu je karijere, a Portugalac je kroz cijelu trenersku karijeru upravo volio najviše igrače u tim godinama koji posjeduju iskustvo, ali su spremni i eksplodirati u nekoliko sezona.  Također, Perišić bi kod Mourinha igrao u formaciji 4-3-3 ili 4-2-3-1, u kojima bi mjesto zauzeo na desnom ili lijevom krilu. No najvažnije je to što je Mourinhu potreban "novi Samuel Eto'". Poznata je kako je Jose od legendarnog napadača iz Kameruna u sezoni 2009/10. napravio beka koji se vraćao u obranu i pomagao suigračima kada je trebalo obraniti rezultat. Na kraju je cijela priča rezultirala čuvenom trostrukom krunom.  Embed from Getty Images  Zato Mourinho sada u Perišiću vidi takvog igrača koji je fizički spreman, brz i možemo pomoći obrani, a isto tako prijetiti kroz kontranapade i biti opasan pred golom rivala. Mourinho obožava takve igrače i vjeruje kako je upravo Hrvat idealno rješenje za Crvene vragove koji će sigurno sljedeće sezone napasti naslov prvaka u Premier ligi i pokušati što dalje stići u Ligi prvaka, u kojoj Jose sprema nove zamke za najveće favorite Real, Bayern, Barcelonu, Juventus... Perišić je ove sezone zabio 11 golova za Inter u 42 utakmice i postigao 12 asistencija. Tijekom dviju sezona na Giuseppe Meazzi postigao je ukupno 20 pogodaka te ostvario 18 asistencija u 79 odigranih susreta.  Dakle, Mourinho vrlo dobro zna što mu je potrebno, a kada pronađe "svog igrača" teško će ga se odreći. Zato se čini kako je transfer Perišića na Old Trafford gotova stvar, iako treba pričekati dogovor dvaju klubova.