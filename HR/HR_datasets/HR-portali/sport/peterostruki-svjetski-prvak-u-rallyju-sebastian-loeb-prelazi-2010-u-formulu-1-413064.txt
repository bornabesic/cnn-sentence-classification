SEBASTIAN LOEB je peterostruki svjetski reli prvak u potrazi za novim izazovima. Takvog bi mogao pronaći 2010. godine u Formuli 1. Francuz, koji je lani testirao Renaultov bolid, posljednjih je nekoliko dana vozio Red Bullov natjecateljski auto na Catalunyi pritom oduševivši prisutne poznavatelje Formule 1 i gledatelje. Ono što ga priječi da se, ukoliko ima zainteresiranih, odmah pridruži vozačkoj eliti po kružnim stazama diljem svijeta, jest njegov ugovor s Citroënom. Naime, još će sigurno i sljedeće godine braniti boje francuske momčadi s kojom ima potpisan ugovor u WRC-u. Osim toga, ima pojedinaca koji smatraju da njegove godine nisu idealne za ulazak u novi sport. "Šefovi momčadi smatraju da sam prestar, mentalno mislim da nisam. Ne vidim zašto bi moje godine predstavljale problem, meni ga sigurno ne predstavljaju. S obzirom na to kakav je program tesiranja za 2009. godinu, vjerujem da bih se mogao u Formuli 1 naći već 2010." M.Š./Totalsport Foto: AFP