Utakmica Chelseaja i Middlesbrougha bila je posebna za navijačku udrugu Chelsea Croatia. Naime, engleskog premijerligaša Chelsea diljem svijeta prate milijuni navijača, a izabrani da ove godine nagradu za najboljeg igrača kluba u sezoni 2016./2017. dodijele prije početka utakmice na terenu bili su predsjednik i dopredsjednik Udruge navijača Chelsea FC Hrvatska Filip Grljević i Martin Angjić. Članovi 131. međunarodno priznate navijačke udruge Chelseaja imali su priliku glasati za najboljeg igrača kluba, a izabran je francuski reprezentativac N’golo Kante. Potpuno zasluženo jer nogometaš kojeg je londonski klub doveo iz prošlogodišnjeg prvaka Leicester Cityja pokazao se ključnim tijekom cijele sezone, bio je konstantan i pouzdan, istinska snaga za momčad Antonija Contea. – Prije utakmice službeni spiker najavio nas je i pozvao dobitnika, sjajnog N’goloa Kantea, da nam se pridruži na travnjaku i preuzme nagradu. Ovo je zaista velika čast za nas i našu udrugu koja je svjetski priznata, čemu svjedoči i natpis Chelsea Croatia koji se vijori na kultnom Stamford Bridgeu – kazali su iz udruge. Nakon što su u Londonu dodijelili veliku nagradu, udruga navijača Chelsea Croatia u petak 12. svibnja okupila se na tradicionalnom godišnjem okupljanju navijača iz cijele Hrvatske i susjedstva pa su tako stigli na druženje zaljubljenici iz Slovenije i Makedonije. Sjajnu večer okrunili su proslavom naslova prvaka Engleske nakon što su londonski plavci s minimalnih 1:0 slavili na teškom gostovanju kod West Bromwich Albiona. – Okupilo nas se više od 200, i to navijača iz cijele Hrvatske, pa čak i šire. Drago nam je da se godišnje okupljanje poklopilo s potvrdom o osiguranom naslovu prvaka, pozivamo sve simpatizere i navijače da se učlane za novu sezonu – rekao je Filip Grljević, predsjednik udruge.