Svjetski prvaci Nijemci bili su prejaki za Roberta Prosinečkog i reprezentaciju Azerbajdžana, u Bakuu pred 31.000 gledatelja. Glatkih 4:1 za Elf, uz pogotke Schürlea (2), Müllera i Gomeza, dok je za domaćine zabio Nazarov, a taj pogodak bio je jedan od najintrigantnijih detalja utakmice. Ovo je, naime, bio prvi pogodak u mreži Nijemaca nakon polufinala Eura prošle godine protiv Francuza, ili nakon čak 679 minuta. Moćni, nezadrživi Nijemci imaju maksimalan učinak u prvih pet kvalifikacijskih utakmica, uz zastrašujuću gol-razliku 20:1, i ovo im je najbolji start u povijesti u ciklusu za Svjetsko prvenstvo. Baš kako i dolikuje svjetskim prvacima. Zanimljivost ove utakmice je i činjenica kako su Nijemci briljirali na stadionu azerbajdžanske sudačke legende Tofika Bahramova, čuvenoga pomoćnoga suca koji je u finalu SP-a 1966. godine priznao nepostojeći pogodak Engleza Geoffa Hursta teško oštetivši Elf. Englezi su u produžecima slavili 4:2 i jedini put postali svjetski prvaci. Za njih je Tofik Bahramov naravno – heroj. - Bila je divna atmosfera na stadionu, zahvaljujem navijačima – kazao je izbornik reprezentacije Azerbajdžana Robert Prosinečki i dodao: - Pokazalo se da Nijemci ne opraštaju pogreške, a mi smo kod rezultata 1:1 upravo napravili ogroman propust kada je Ismailov izgubio loptu. No, ja sam ipak ponosan na svoje igrače. Nijemci su bili bolji, njihovi igrači glavni su u jakim europskim klubovima, dva puta tjedno igraju na najvišoj razini, na kraju oni nisu slučajno svjetski prvaci. Danas su razotkrili našu pravu snagu. Prosinečki doista nema razloga biti razočaran, jer i mnogo jače reprezentacije od Azerbajdžana potpisale bi kapitulaciju pred Elfom, u čijem sastavu su bili Hummels, Kroos, Khedira, Schürle, Draxler, Müller, Gomez..., dok su na klupi zvijezde Premiershipa Mesut Özil i Leroy Sane. Azerbajdžan sljedeću utakmicu igra 10. lipnja u Bakuu protiv Sjeverne Irske. - Samo sam djelomično zadovoljan. Nije zlato sve što sja – poručio je izbornik svjetskih prvaka Joachim Löw, čija je momčad utakmicu u Bakuu odradila u laganom tempu, bez previše naprezanja, očito štedeći se za nadolazeće zahtjevne klupske ispite. Englezi su na Wembleyu svladali Litavce 2:0 pogocima Defoea i Vardya i jedina su europska reprezentacija bez primljenoga pogotka u ovome ciklusu. Po jedan pogodak primile su Njemačka i – Hrvatska. >>Osvanule u Zagrebu? Poruke 'Srbe na Vrbe' i 'Moskovljane na nož' zgrozile su Srbiju 