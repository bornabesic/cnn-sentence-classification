Dinamo je, čini se, sve bliže odluci o novome treneru. Nije poželjno dočekati listopad s tandemom Sopić-Vlak pa će Mamić u najkraćem roku, prije sraza s Juventusom, odabrati Kranjčarova nasljednika. Prema jučerašnjim informacijama (vremenska odrednica ovdje je važna jer zna se da Mamić, izložen raznim utjecajima, brzopotezno mijenja mišljenje), najveće izglede imao je 41-godišnji bugarski stručnjak Ivajlo Petev. Bugarski je izbornik i početkom ovog ljeta bio jedna od tri opcije, uz Bjelicu i Kranjčara, ali tada je na Cicinu stranu prevagnula neraskidiva spona s Dinamom i njegova velika želja za povratkom. Izlazna strategija Sada kad je Cico potrošen, a Bjelica angažiran u poljskom Lechu iz Poznanja, Petev je ponovno isplivao kao favorit za klupu plavih. Informacije iz Bugarske govore da bi Ivajlo Dinamovu ponudu – jedva dočekao. Njegova izlazna strategija objašnjena nam je katastrofalnim stanjem u bugarskoj nacionalnoj momčadi, koju u listopadu čekaju dva grozomorna gostovanja u samo tri dana: u Švedskoj i Francuskoj. A forma momčadi mu je jeziva. Jedva je kod kuće pobijedio Luksemburg s 4:3, a prethodno je u prijateljskim utakmicama doživio dvije katastrofe – 0:4 od Danske i 2:7 od Japana. Bugarski novinari tvrde da ti podbačaji nemaju veze s Petevom, nego isključivo s nikad lošijim kadrom reprezentativaca pa u Sofiji više nitko i ne vjeruje da nacionalna momčad može izboriti plasman na SP u Rusiji. I zato, ode li Petev u Dinamo, ta odluka nikoga ne bi iznenadila. Petev ima izvrstan odnos s Mamićem pa je tako u listopadu 2013. godine bio Dinamov gost na utakmici s PSV-om. I tada je figurirao kao kandidat za klupu plavih, ali već je bio prihvatio ponudu ciparskog AEL-a iz Limassola. Tko god naslijedi Cicu, bit će suočen s nikad većim zahtjevima, u raritetno delikatnoj situaciji za Dinamo. Usto što će imati imperativ dostići goropadnu Rijeku, morat će dostojanstveno ginuti u Ligi prvaka i pritom neće imati puno vremena za prilagodbu i eksperimente s momčadi. Boysi se vraćaju, uskoro dolazi Hajduk i od Dinama se očekuje da znatno podigne razinu forme. Vlak će se povući s klupe Stručni stožer novoga trenera neće doživjeti velike promjene. Eventualno je moguće povlačenje Marijana Vlaka na pričuvni položaj skauta i sportskog direktora, dok je pozicija Željka Sopića zacementirana. Časnik je za vezu s “gornjim katom”, čije nenametljivo prisustvo na klupi, u trenerskoj kabini i među igračima ima neprocjenjivu vrijednost. Usput, Dinamov rastanak s Kranjčarom proteći će, kako i dolikuje njegovoj veličini, gospodski. Izračunato je da je svaki dan Cicina boravka u Dinamu klub koštao oko pet tisuća eura. I bivši trener zaslužio je svaki cent te svote. Njegov doprinos Dinamovoj financijskoj stabilnosti protekloga ljeta bio je – nemjerljiv. 