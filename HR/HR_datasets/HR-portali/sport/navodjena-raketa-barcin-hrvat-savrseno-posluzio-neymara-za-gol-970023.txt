Screenshot BARCELONA se lako obračunala s Las Palmasom (4:1) u 37. kolu La Lige, a treći gol gostiju namjestio je Ivan Rakitić. Važno je što je Neymaru asistirao pri rezultatu 2:1 za njihovu momčad jer nakon što je u 67. minuti poslužio Brazilca za njegov drugi i Barcelonin treći gol, aktualni prvaci su osigurali pobjedu. Rakitiću je loptu na 20 metara od gola iskosa s desne strane dodao Gomes, a hrvatski veznjak pogledao je gdje su mu suigrači i pred gol poslao odličan centaršut. Ali "kifla" koja je savršena zato što bježi od braniča, prevarila je i Luisa Suareza koji je promašio Rakitićevu loptu.  Međutim, to nije smetalo Neymaru i nakon što je lopta odskočila od terena na petercu, napadač Barcelone se lijepo bacio i glavom od poda poslao loptu u gol. Rakitiću je ovo sedma asistencija u sezoni. Prošle ih je imao šest, a pretprošle, prve u Barceloni, deset.