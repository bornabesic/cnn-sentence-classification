Na ovogodišnji NBA draft, koji se održava 23. lipnja u Brooklynu, prijavilo se čak pet Hrvata! To su Ante Žižić (19, Cibona), Ivica Zubac (19, Mega Leks), Marko Arapović (20, Cedevita) i Nik Slavica (19, Cibona). Naravno, tu je i najveće ime među njima - Dragan Bender (Makabi). Prognozira se da će biti četvrti te završiti u Phoenix Sunsima. Iako se naglašava da je najveća zvijezda izvan Sjedinjenih Američkih Država, s obzirom da je rođenom Australcu Benu Simmonsu otac Amerikanac, postoji još devet "stranaca" koji bi mogli pronaći klub već u prvom krugu. Za trojicu se zna da će tamo biti sasvim sigurno. Riječ je o Francuzu Timotheu Luwawu (Mega Leks), Turčinu Furkanu Korkmazu (Anadolu Efes) i Francuzu Isaiju Cordinieru (Denain). Ne treba zaboraviti ni Litavca Domantasa Sabonisa (Gonzaga), sina velikog Arvydasa. Jasno je, "stranci" su u samom su vrhu izbora, što znači da se razlika napokon smanjila. I ne treba biti skroman pa se ne radovati što se među njima nalaze petorica Hrvata. Sjajne su to vijesti, posebno kad znamo da je Mario Hezonja napravio pravu mini eksploziju prošle godine, kad se kao 20-godišnjak odlučio na NBA avanturu i na kraju završio u Orlandu, izabran peti po redu! Nitko od hrvatskih košarkaša nikad nije bio pozicioniran toliko visoko. Tek bi ga Bender mogao dostići. I nadajmo se da neće poslije napraviti grešku Darija Šarića te previše boraviti u Europi i time si naštetiti u daljnjem razvoju. Nisu više vremena kao nekad, zna to Hezonja, zato i savjetuje ostalima da što prije dođu, naprave si poziciju u momčadi koja ih izabere, priviknu se i ostave traga u najjačoj košarkaškoj ligi na svijetu. - Nisam još donio odluku. Važno je kakva će biti završna prognoza moga plasmana na draftu, a potom i kakva će sljedeća sezona biti u Makabiju. Ja bih rado odigrao jednu punu euroligašku sezonu, tim više što će sljedeća Euroliga biti poluzatvorenog tipa, sa 16 klubova, po NBA sustavu svatko sa svakim. Makabi ima dugogodišnji ugovor, neće biti tako stresno, pa bi se tu moglo otvoriti više prostora za mlađeg igrača kao što sam ja - rekao je Bender, koji bi u slučaju da bude izabran kao četvrti "pick" mogao dobiti četverogodišnji ugovor vrijedan 19 milijuna američkih dolara! O tome se itekako treba razmišljati, nisu to nikakve beznačajne svote ili status. No koliko god mi uživali u potencijalu Dragana Bendera, najveća zvijezda bit će spomenuti Simmons. Taj 20-godišnjak igra na sveučilištu u Louisiani i plijeni pozornost košarkaške javnosti. Visok je 208 centimetara i ima 109 kilograma, a može igrati "trojku" ili "četvorku". Teško da će pored njega itko završiti kao prvi "pick". A kad se već cijelo vrijeme bavimo prognozama, jer rijetko griješe s obzirom na razrađeni i detaljni sustav, one kažu da će Simmons u Philadelphia 76erse i to je dodatni uteg za Darija Šarića. Drugi "pick" će pripasti Lakersima i riječ je o Brandonu Ingramu s Dukea, trećeg Buddyja Hielda iz Oklahome birat će Boston Celticsi, a našeg Bendera Phoenix Sunsi... >> Kompletnu prognozu drafta pogledajte OVDJE