Hrvatska u ponedjeljak započinje novi kvalifikacijski ciklus. Naši su reprezentativci već zaboravili na teške trenutke s Europskog prvenstva, pred izabranicima Ante Čačića na rasporedu su kvalifikacije za odlazak na Europsko prvenstvo, piše Goal.com. Skupina je jako teška, a kockasti u tu "borbu" kreću domaćom utakmicom protiv Turske. Dvobojem koji će se odigrati bez gledatelja. Na službenoj press-konferenciji danas se pojavio novi dokapetan Hrvatske - Vedran Ćorluka... "Očekujem drugačiju utakmicu nego prije tri mjeseca. Bit ćemo maksimalno motivirani. Nismo još gledali Tursku, čekali smo da nam dođe Ivan, pa ćemo ih sada svi skupa zajedno analizirati. Znamo da im nema nekoliko igrača s Europskog prvenstva, ali oni zbog toga neće biti ništa manje kvalitetni" rekao je Vedran Ćorluka, pa nastavio: "Ma utakmica se možda i neće previše razlikovati u odnosu na onaj ogled s Europskog prvenstva. Znamo da Turskoj nedostaje nekoliko poznatijih igrača, ali Turska će i u ponedjeljak biti jako kvalitetna. Očekuje nas vrlo teška i zahtjevna utakmica." Koliko je na vas ostavila traga situacija s Ivanom Rakitićem? "Najbitnije je da je s njegovom obitelji sada konačno sve u redu. I da je Ivanu glava sada sasvim čista. Rakitić je s nama već 8-9 godina, rekao bih da se poznajemo u dušu. Ne moram ni govoriti koliko nam je potreban na terenu, koliko je on važan za našu reprezentaciju. I sada je najvažnije kako se on sam osjeća. Ako je s njim sve u redu, onda neće biti baš nikakvih problema." U reprezentaciji više nema Darija Srne... "Sigurno da se to osjeti, Darijo je toliki niz godina svima nama bio uzor. Pa i nositelj dobre atmosfere u reprezentaciji. Tu će nam jako nedostajati, kao i na terenu. O tome ne trebam ni pričati, svi znamo na koji je način odigrao posljednje Europsko prvenstvo. No, godine čine svoje. Osobno mislim da je mogao još malo nastaviti, ali on je sam donio svoju odluku. Sada dolaze mlade snage, nemamo vremena za plakanje. Čuli smo se neki dan, ma kao da nikada nije niti otišao. Ipak, vrijeme radi svoje, svi ćemo kad-tad otići u zaborav." Vi ste unatoč brojnim špekulacijama ostali u Lokomotiv Moskvi... "U klubu su mi jasno dali do znanja kako me ne namjeravaju prodati, to se na kraju i dogodilo. Dapače, ponudili su mi novi četverogodišnji ugovor koji sam i potpisao. Kapetan sam Lokomotiva, imam zaista fantastične uvjete, pa nije bilo baš nikakvog razloga za promjenom sredine. Tamo se jako ugodno osjećam, sve mi baš odgovara. Nije bilo potrebe za promjenama." Hoćete li i u ponedjeljak zaigrati s popularnom 'kapicom' na glavi? "Haha, ipak neću. Vaterpolisti su nam ih uzeli sve, pa ih mi više nemamo ovdje" sa smješkom je poručio Vedran Ćorluka... 