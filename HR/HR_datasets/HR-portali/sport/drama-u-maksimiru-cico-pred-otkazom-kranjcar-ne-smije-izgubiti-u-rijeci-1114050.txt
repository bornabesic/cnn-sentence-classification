Zlatko Kranjčar do proteklog je vikenda uživao u Dinamu, bio je prvi na tablici, izborio je ulazak u Ligu prvaka iako mu je momčad slabija nego prošle sezone, a nije znao ni za poraz. No, sve se promijenilo u samo nekoliko dana. Prvo je došao neočekivani poraz od Osijeka na Maksimiru, a onda i onaj ipak očekivani – na startu Lige prvaka od Lyona. I, odmah se Maksimiru upalila lampica za alarm, odjednom je Cico Kranjčar pred otkazom, barem tako tvrdi predsjednik modrih Mirko Barišić. – Igrači nemaju tjelesne snage! Trebamo imati agresiju i trku. Mi to nemamo. Suvremenog nogometa nema bez toga. To se postiže treningom, kolokvijalno kazano – učenjem. Cico Kranjčar ne smije izgubiti u Rijeci, oštro je za Sportske novosti kazao Mirko Barišić. I tako se, eto, situacija dramatično okrenula u samo nekoliko dana. Zlatku Kranjčaru nametnut je veliki pritisak uoči važne utakmice na Rujevici. Zanimljiva u cijeloj priči jest činjenica da je prošle sezone Dinamo na kontu imao manje bodova (16) u HNL-u nego što ima ove sezone (19) nakon osam kola, ali stolica Zorana Mamića tada se nije toliko ljuljala... A imao je i jaču momčad nego Cico. Uz to, kod kuće nije uspio pobijediti ni jednog od dva najveća rivala, Rijeku i Hajduk, dok je Kranjčar uvjerljivo u gostima pobijedio Hajduk (4:0). >>Cijeli razgovor s Mirkom Barišićem pročitajte na portalu Sportskih novosti. 