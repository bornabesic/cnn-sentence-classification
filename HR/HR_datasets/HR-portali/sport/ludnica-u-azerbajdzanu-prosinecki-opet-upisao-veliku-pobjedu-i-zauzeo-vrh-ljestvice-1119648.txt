Azerbajdžan, kojeg vodi hrvatski stručnjak Robert Prosinečki, odlično je startao u kvalifikacije za Svjetsko prvenstvo koje će se 2018. godine igrati u Rusiji. Nakon što je u prvom kolu u gostima pobijedio San Marino sa 1:0, u svom drugom nastupu pobijedio je i Norvešku. Pred svojim navijačima ponovno je slavio s 1:0. Računajući na to da je njegova momčad individualno inferiornija, Prosinečki je povukao igrače otraga, branio se i pustio da njegov sastav čeka prilike iz kontre i prekida. A upravo na taj način je i postignut pogodak. Nakon slobodnog udarca u 11. minuti lopta je nekako došla do Medvedeva, a on ju je pospremio u mrežu za veliko slavlje. Norveška je nakon toga napala, bila bolja, imala čak 17 udarca, ali rezultat se nije mijenjao. Azerbejdžan proživljava najljepše nogometne trenutke, nakon ove utakmice sa šest bodova je uz Njemačku na vrhu ljestvice, samo te dvije reprezentacije imaju šest bodova. S obzirom na to da 'Žuti' vodi reprezentaciju koja je trenutačno 133. na Fifinoj ljestvici, ne treba ni opisivati koliko je ovakav start fenomenalan. Engleska je na kišnom Wembleyu pobijedila Maltu s 2:0. Prvi gol zabio je Sturridge, kojemu je to bio prvi pogodak na kultnom engleskom stadionu od 2014. godine, a potvrdu tri boda osigurao je Alli. Crna Gora uvjerljivom je predstavom razbila Kazahstan, završilo je 5:0. Za vodstvo je u 24. minuti zabio Tomašević, a preostala četiri gola postignuta su u nastavku. Prvo je zabio Vukčević, zatim Jovetić, a u strijelce se upisao i bivši napadač Dinama Fatos Beqiraj. Golijadu je u 78. minuti zaključio Savić. Rumunjska je bila sjajna u Armeniji, slavila je 5:0. 