Foto: Twitter / Milan NAKON manjih problema tijekom liječničkih pregleda Milan je dobio i drugo pojačanje za sljedeću sezonu. Nakon braniča Mattea Musacchija, koji je stigao iz Villarreala za 15 milijuna eura, novi član Rossonera je i Franck Kessie.  Sjajni 20-godišnji veznjak iz Obale Bjelokosti odigrao je fantastičnu sezonu u Atalanti i bio jedan od najzaslužnijih za povratak klub iz Bergama u Europu poslije 26 godina čekanja.  Kessie je stigao u Milan na dvogodišnju posudbu, a nakon toga će klub sa San Sira platiti transfer 28-30 milijuna eura. "Hvala svima, mojim menadžerima, Milanu i sretan sam zbog dolaska u ovakav klub. Prihvatio sam ponudu jer mi se sviđa projekt. Tu je nova uprava, koja radi odličan posao i to mi se dopada. Također, razgovarao sam s trenerom Vincenzom Montellom, koji me je pozvao da dođem u Milan i rekao kako mogu postati veliki šampion. Od bivših igrača Milana najviše mi se sviđao Michael Essien. I ja sam, poput njega, veznjak i imamo slične karakteristike, a odabrao sam broj 19 jer sam ga nosio i u Atalanti", rekao je na predstavljanju Kessie, koji će po sezoni primati 2,5 milijuna eura.  Kessie je odigrao ove sezone 29 utakmica, uz sedam golova i četiri asistencije. A, sljedeća pojačanja probuđenog Milana trebali bi biti Ricardo Rodriguez iz Wolfsburga, koji će stići na liječničke preglede sljedećeg tjedna, te kapetan Lazija Lucas Biglia, koji je prihvatio ponudu Rossonera te se čeka dogovor s rimskim klubom.