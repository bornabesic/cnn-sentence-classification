Desni bek Manchester Uniteda na posudbi kod Nike Kovača u Eintracht Frankfurtu morat će spakirati kofere i ranije nego što je to očekivao. Guillermo Varela (24) napravio je neviđenu glupost uoči finala njemačkog kupa u subotu protiv Borussije Dortmund. Varela je u ponedjeljak otišao napraviti tetovažu, a zatim mu se cijela ruka upalila. Ne bi tu bilo ništa sporno da u subotu ne igra finale i da mu klub nije izričito zabranio učiniti takvo nešto. - Klub ne može tolerirati igrača koji prkosi uputstvima - rekao je sportski direktor Eintrachta Fredi Bobić. - Razmišljali smo da bi mu produžili ugovor na još godinu dana, ali to se neće dogoditi. Suspendiran je i nećemo ga zadržati. Njegov put u Eintrachtu je završio ovim postupkom - dodao je. Urugvajac je stigao u United 2013. godine, a ove sezone je nastupio 10 puta za Kovačev Eintracht. Igrao je posljednjih pet utakmica u nizu i Kovač je računao na njega u finalu Kupa u subotu. - Trener Niko Kovač mu je dao izravna uputstva, ali Varela je ipak otišao napraviti tetovažu, koja mu se sada upalila - stoji u priopćenju kluba.