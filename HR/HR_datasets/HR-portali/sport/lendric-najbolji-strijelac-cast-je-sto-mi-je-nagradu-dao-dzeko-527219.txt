Na gala večeri u Sarajevu proglašeni su najbolji pojedinci BiH lige u protekloj sezoni. Najbolji igrač je Miroslav Stevanović, najbolji golman Kenan Pirić, a najbolji strijelac naš Ivan Lendrić, koji je zabio 19 prvenstvenih i jedan gol u kupu za Željezničar. - Drago mi je da sam u oba navrata kad sam igrao u BiH u prvenstvo, prvi put u dresu Zrinjskog, a sada u dresu Željezničara bio najbolji strijelac lige. Želim se zahvaliti svim svojim suigračima jer bez njih ovo ne bi bilo moguće - kazao je Lendrić, koji je imao posebnu čast da mu nagradu uruči ponajbolji BiH nogometaš te najbolji strijelac Serie A Edin Džeko. - Čast mi je da primim nagradu iz ruku jednog tako velikog igrača, koji je legenda BiH nogometa, a dokazao se i gdje god je igrao u karijeri. Čestitao mi je na osvojenoj nagradi što mi je, dakako, veliki kompliment i još veći motiv za budućnost. Lendrić se nije baš lijepo rastao s navijačima Željezničara, dio ga je vrijeđao kada je izlazio s terena u zadnjoj utakmici, no u večeri velike svečanosti nije bio spreman otvarati stare rane. - Za par dana otkrit ću vam više o onome što se događalo i o planovima za budućnost. Večeras slavim, za par dana ću vam sve potanko ispričati i otkriti - obećao je Lendrić.