Jedina hrvatska predstavnica na 11. izdanju Trofeja Snježne kraljice bila je 19-godišnja Leona Popović koja je na stazu izašla pred kraj startne liste s brojem 61 i izdržala 15-ak sekundi, prije nego što je izletila, baš kao što joj se to dogodilo i prije dvije godne u debiju na Crvenom spustu. "Dosta sam razočarana, ali dešavaju se takve stvari. Ipak se bavimo skijanjem, izlijetanja su normalna. Ostala sam u stražnjem položaju i kako je led, jednostavno me samo odnijelo", rekla je Leona uz vidljive tragove nesreće koja joj je pokvarila pripreme za drugi sljemenski nastup u karijeri. Naime, na treningu prije četiri dana slomljeni slalomski kolac zabio joj se u lice i razderao gornju usnicu, zbog čega je zaradila pet šavova. "Da, nije bilo idealno. Malo smo manje trenirali nego što smo planirali prije Sljemema. Ništa, sad se već spremamo za Flachau", rekla je 19-godišnja Mrkopaljka koja će preskočiti mariborske utrke Svjetskog kupa i ponovno se okušati u slalomu za tjedan dana. Naime, osim razderane usnice, Leona još uvijek osjeća i bolove u koljenu pa će joj tjedan dana rehabilitacije uz treninge dobro doći za nastup u Austriji i novi pokušaj da se domogne druge vožnje i prvih bodova u Svjetskom kupu. Napravila je dodatan napor kako bi nastupila na Sljemenu, ali joj Crveni spust još jednom nije donio sreću, iako su uvjeti na stazi pružali priliku skijašicama s visokim startnim brojevima.  "Bili su dobri uvjeti, mala magla, ali solidna vidljivost. Malo su se na ravnijim dijelovima tragovi napravili, ali to je sve." Voljela bi Leona da je na Sljemenu uhvatila prve bodove, ali ovo ju ispadanje boli jedanako kao i bilo koje drugo. "Svaka utrka Svjetskog kupa je prilika, tako da ova nije bila ništa posebno drugačija", zaključila je razočarano jedina hrvatska predstavnica na ovogodišnjoj Snježnoj kraljici. Informacije o stazi Leona je, između ostalih, dobila i od 16-godišnje Riječanke Ide Štimac koja je bila u ulozi predvozačice s kamerom na kacigi. Koliko je zahtjevan bio sljemenski spust svjedočio je i višeminutni odmor koji je jedna od najboljih hrvatskih juniorki trebala kako bi došla do daha. Iako je iza sebe u ovoj sezoni imala i slalomsku pobjedu na FIS utrkama, Ida nije dobila priliku za debitantski nastup u Svjetskom kupu, ali zbog toga nije bila razočarana. "Tako su odlučili treneri, s obzirom na to da sam još mlada i da imam vremena u budućnosti startati u toj utrci. Zapravo, drago mi je da još ove godine ne vozim. U FIS skijanje sam ušla prije mjesec i pol. Možda bi to bio malo prevelik teret za moja leđa", zaključila je Ida. 