Plivačica zagrebačkog Medveščaka Cindy Šoštarić izabrana je za Miss sporta Hrvatske u 2016. godini i to posve zasluženo, nakon više od pola godine nadmetanja s mnogim ljepoticama, koje smo predstavljali iz tjedna u tjedan u Max! Germanijaku. A sad slijedi novi krug, novih 16 sportašica koje će se pokušati okruniti titulom najljepše te time 2017. učiniti uistinu posebnom. Nakon Patricije Herceg, latino i standard plesačice, predstavljamo drugu natjecateljicu. Tonka Nekić (20) već se 11 godina bavi sinkroniziranim plivanjem u Zagrebačkom sinkro klubu. – Htjela sam trenirati plivanje, no sve su grupe bile popunjene pa sam mogla birati između skokova u vodu i sinkroniziranog plivanja. Izabrala sam ovo drugo i ostala jako dugo u tom sportu – rekla je Tonka, koja se natječe u sve tri discipline – solo, duo i timovi. – Pojedinačno sam bila treća na prvenstvu Hrvatske, a s Dorom Šćuric bila sam druga u disciplini duo. S timom imam četvrto mjesto. Nedostaje mi samo prvo mjesto – istaknula je Tonka. Njezina sestra Lucija (22) bavila se sinkroniziranim plivanjem, a danas je trenerica u klubu. Inače, konkurencija će tijekom izbora biti žestoka kao i svake godine, ali to je tako kad živimo u državi kao što je Hrvatska, prepunoj lijepih djevojaka. Zato kruna i jest toliko vrijedna. >>Atraktivna Patricia izgledom podsjeća na latinoameričke ljepotice, a voli vrući ples >>Plivačica Cindy Šoštarić nova je Miss sporta Hrvatske 