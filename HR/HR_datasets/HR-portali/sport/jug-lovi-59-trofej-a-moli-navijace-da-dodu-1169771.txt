Ražanj je spreman, a i zec je blizu. Zapravo, stići će zagrebački žapci da uveličaju novi trijumf dubrovačkih gospara. U trećem srazu s mladostašima jugaši su na meč-lopti. Eventualno osvojeni naslov hrvatskog vaterpolskog prvaka bio bi im osmi trofej u nizu. Nakon što su prethodne sezone osvojili sve što su mogli, točnije pet naslova (hrvatsko prvenstvo i kup, Jadransku ligu, Kup prvaka i Superkup) ove su godine sve kopirali. Barem dosad. Ili, barem do završnog turnira Lige prvaka u Budimpešti koji ih još čeka. No o europskoj će sceni jugaši razmišljati nakon što dovrše pokoravanje domaće konkurencije. Mladostaši nisu suparnik koji se može i smije podcijeniti. Ako ništa drugo, mogli bi učiniti zanimljivom današnju treću finalnu utakmicu koja se igra na plivalištu u Gružu s početkom u 18 sati (prijenos je na Arenasportu). – Od početka finalnog niza imperativ nam je bio posao dovršiti u tri utakmice kako bismo imali što više vremena pripremiti se za Final Six, prije svega za utakmicu s Olympiakosom. Tijekom cijele sezone dokazivali smo da smo najbolji u Regionalnoj ligi, tako da je razumljivo da smo favoriti. Igramo pred domaćom publikom i stoga pozivam sve Jugove navijače da nas dođu bodriti i potom s nama proslaviti osvajanje 13. naslova hrvatskog prvaka, 36. naslova državnog prvaka i 59. trofej u našim vitrinama – poručio je Paulo Obradović, jedan od najpolivalentnijih igrača s ovih prostora. U Jugu su odlučili širom otvoriti vrata Gruža (ulazak na utakmicu je besplatan) kako bi u što raskošnijem dekoru proslavili novi naslov. S pravom jer Jug je institucija u Gradu i Županiji. Uoči ove utakmice Jug je proglašen najboljom momčadi u Dubrovačko-neretvanskoj županiji u 2016., vratar Marko Bijač najbolji je sportaš, a Vjekoslav Kobešćak najbolji trener. Uz to, Jugu je dodijeljena Nagrada za iznimno sportsko postignuće kao prvom klubu u povijesti hrvatskog sporta koji je osvojio svih pet natjecanja u jednoj godini. A Dubrovačku zračnu luku krasi instalacija Vaterpolisti dubrovačke umjetnice Iris Lobaš Kukavičić. Radi se o sedam ljudskih figura ovješenih u zraku koje simuliraju vaterpoliste za vrijeme utakmice. Može li Mladost pomrsiti račune domaćinu? Žapci će sve učiniti da tako bude iako će danas u Dubrovnik otputovati bez ozlijeđenog sidraša Brlečića, a i drugi sidraš, Paškvalin, bio je bolestan. – Dat ćemo sve od sebe da utakmicu učinimo što zanimljivijom i ravnopravnijom – kaže trener Mladosti Ratko Štritof.