Uz prisutnost bivšeg profesionalnog prvaka Europe Željka Mavrovića, koji je održao i nadahnut govor, večeras je u Kustošiji predstavljen Boksački klub Dinamo. A njegovi osnivači su ljudi iz Futsal Dinama odnosno navijačka skupina Bad Blue Boysi, ali i ljudi iz Boksačkog kluba Gladijator, čiji će trener Tomo Kadić biti prvi predsjednik boksačkog Dinama. - Boksački klub Dinamo našem je klubu brat i on će također funkcionirati po načelu "jedan član, jedan glas". Kao i sva braća, ići ćemo svatko svojim putem, ali ćemo i paziti jedan na drugoga. Nadam se da će navijači podržati boksački klub, baš kao što podržavaju i naš malonogometni klub - kazao je Matija Đulvat, predsjednik Futsal Dinama. S obzirom da je nedavno i Torcida osnovala svoj boksački klub, samo po sebi nametnulo se pitanje hoće li to doći i do boksačkog okršaja između dviju navijačkih skupina. No, Kadić je izbjegao odgovor na izravno pitanje: - Mi im želimo puno sreće. Što se pak nas tiče mi želimo biti klub u koji će navijači, s obilježjima zagrebačkih klubova, dovoditi svoje sinove i prepustiti ih našim trenerima. Do kraja ove kalendarske godine, upisivat ćemo besplatno sve klince mlađe od 15 godina. Kadić govori tako pomirljivo jer je svjestan da klub ne smije steći imidž poligona za obuku huligana, jer onda mu budućnosti nema. No, budu li Dinamo i Torcida jednog dana doista ozbiljni boksački klubovi, takav bi okršaj, po sportskim pravilima, mogao biti derbi kakav hrvatski boks nije imao. A čini se da ga priželjkuje i "Šaka sa Srednjaka" koji je i sam bio navijač Dinama. I to one slavne 1982. kada je kao 13-godišnjak uživao u osvajanju naslova prvaka tadašnje SFRJ: - Bit će i onih koji će doći u klub da bi se naučili bolje tući na ulici, no već nakon par dobrih treninga ta njihova ideja će se razblažiti i to postaju ljudi koji ne potežu noževe i pištolje. Roditelji će se pitati hoće li njihovo dijete to šakačko znanje iskoristiti da nekoga premlate na ulici i da završe u zatvoru, no kada treniraš ovaj teški sport onda poštuješ taj trud i stečeno znanje i ne kompromitiraš to na ulici. Osim toga, kad izudaraš vreću ili sparing-partnera na treningu, izbaciš svu onu negativnu energiju. Nema Mavrović ništa protiv niti šakačkih okršaja na cesti, ali po viteškim pravilima, a ne kao onomad kod Macole. - To sigurno nije u skladu sa roditeljskim željama, ali je u svakom slučaju bolje, ako već do toga mora doći, da se dečki potuku onako starinski, bez upotrebe boksera, palica, noževa. U tom slučaju bi bilo razbijenih arkada, slomljenih noseva, a možda bi ispao i poneki zub, no to je opet puno manje zlo. >> Tjednik Max! i sport Večernjeg lista pratite i na Facebooku >> Navijači nakon futsal momčadi pokreću i Boksački klub Dinamo 