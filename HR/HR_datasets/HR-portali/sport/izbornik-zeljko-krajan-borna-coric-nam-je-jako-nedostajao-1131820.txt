Primivši ih na Pantovčaku, hrvatska predsjednica Kolinda Grabar-Kitarović tješila je naše tenisačice koji su i dan poslije žalili za propuštenom velikom prilikom u finalu Davisova kupa. – Nedjelja je za sve vas, a i nas, bila težak dan nabijen emocijama, no ja sam i unatoč tome što niste osvojili trofej, na vas iznimno ponosna. A vjerujem da u tome dijelim mišljenje i svih naših građana. Tijekom ovog finala vi i navijači povezali ste Hrvatsku, a takvo zajedništvo nam je jako bitno. Borna nije došao Tako je govorila predsjednica, a njoj su zahvalama “reternirali” izbornik Željko Krajan, naš prvi igrač Marin Čilić, ali i predsjednik Hrvatskog teniskog saveza Franjo Luković, koji je najavio da će HTS, uz pomoć Grada Zagreba, ustoličiti tenisku akademiju. A pitanja koja su jučer visjela i nad Pantovčakom, kao i prethodnih dana nad Arenom, bila su o tome hoće li u sljedećem ciklusu Davisova kupa reprezentacija biti kompletna ili će Čilić uzeti pauzu, a Borna Ćorić neće igrati sve dok izbornik bude Željko Krajan. Ćorića jučer kod predsjednice nije bilo, što je objašnjeno njegovim odlaskom na pripreme, no javna je tajna da je taj mladac jako zamjerio izborniku što ga nije stavio u sastav, čak i unatoč tome što nije bio posve spreman zaigrati. A s obzirom na to da se osjećao kao strano tijelo, moglo se i očekivati da se neće pojaviti na Pantovčaku. No, izbornik Krajan uvjeren je da će se Borna i dalje odazivati pozivima u reprezentaciju. – Ne vidim razloga da tako ne bude jer on je ostao izvan momčadi samo iz medicinskih razloga. Borna je očekivao da će mu se izbornik uvrštavanjem na mjesto četvrtog igrača zahvaliti za sve one pobjede u petim mečevima koje je dobio za Hrvatsku. – Ne razumijem tu vrstu zahvale, da nekoga uvrstiš samo da mu zahvališ. To ne pije vodu. Igraču treba zahvaliti na drugi način, a ja sam morao uzeti zdravog igrača. Znajući da Dodig ne igra pojedinačne mečeve, nisam si mogao dopustiti da u slučaju nečije ozljede nemam zdravog igrača za peti meč. Čilić još razmišlja Što misli o zdravom Borni, Krajan je ovako formulirao: – Borna nam je jako nedostajao jer, kada on igra te mečeve na 2-2, izdigne se iznad svoje klase i do 50 posto. Njegova je vrlina psiha, mentalna snaga, koja dolazi do izražaja u takvim mečevima. Naš prvi igrač Marin Čilić i ovaj puta izbjegao je odgovoriti na pitanje hoće li igrati protiv Španjolske u 1. kolu Svjetske skupine ili ne pa je u kamere i mikrofone još jednom kazao: – Moram razmisliti. Zapravo, moram se prvo jako dobro odmoriti jer posljednjih šest mjeseci bio sam u neprestanom pogonu.