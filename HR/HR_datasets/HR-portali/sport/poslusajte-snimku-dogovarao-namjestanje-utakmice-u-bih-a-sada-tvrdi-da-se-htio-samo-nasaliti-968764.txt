Screenshot (Arenasport) U NAJJAČOJ nogometnoj ligi Bosne i Hercegovine dogodio se veliki skandal. Dejan Bandović, vratar posljednjeplasiranog Olimpica, objavio je snimku na kojoj se čuje kako mu netko nudi novac da proda utakmicu Metallegheu (1:1) koji se žestoko bori za opstanak.  "Samo lagano. Pametan si momak, a za ideale ginu budale. Samo lagano i cener je tvoj", rekla je ta osoba Bandoviću, nudeći mu 10 tisuća KM (oko 40 tisuća kuna) kako bi prodao utakmicu, odnosno da povuče ručnu, ne izlazi na centaršuteve i ne bude budala jer će onda neki drugi njegov suigrač prodati utakmicu i zaraditi. Kapetan Olimpica na ponudu je odgovorio kako mu ne pada na pamet izgubiti obraz pred kraj karijere zbog 10 tisuća KM. Iz Olimpica su nakon svega odlučili dostaviti snimku NSBiH i traže hitnu reakciju Saveza.  Iz Olimpica su rekli da se čovjek predstavio kao Sanel Klopić, nogometni menadžer i osoba bliska treneru Metalleghea Mati Neretljaku.  Klopić je priznao da je on razgovarao s Bandovićem, ali tvrdi da se htio samo našaliti s njim. "Kada sam vidio da snima razgovor odlučio sam se našaliti. Mislio sam da je shvatio da se šalim i da to neće objaviti. Pričali smo pola sata, a on je objavio samo sedam minuta razgovora. Žao mi je što se to dogodilo. Ja se bavim igračima, a ne namještanjem utakmicama. Čak sam i njemu nudio transfer u Litvu. Da nije smiješno, bilo bi žalosno", rekao je Klopić za Faktor.ba. Dodao je i da je spreman razgovarati s ljudima iz Nogometnog saveza BiH ako se pokrene istraga o namještanju. Olimpic je posljednji na ljestvici i već jednom nogom u drugoj ligi, a Metallegheu je pobjeda trebala kako bi pobjegao Čeliku i Vitezu, s kojima se bori za opstanak.