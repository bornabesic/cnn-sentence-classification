Grafika: Index "ŽELIM IGRAČE koji će nas do pobjeda i trofeja dovesti lijepim, tehnički dotjeranim nogometom." poručio je Juventusov trener Max Allegri prije početka prijelaznog roka. S Markom Pjacom ispunio je kriterij. Allegrijev manifest o novom Juveu Nakon dvije dvostruke talijanske krune i finala Lige prvaka u samo dvije godine u Juventusu, Allegri će što traži i dobiti. Namjerno smo Allegrijev proglas datirali u odnosu na start Mercata, jer u svjetlu dolaska Pjace, ali i posebno Pjanića, te Danija Alvesa (ne toliko četvrtog pojačanja Benatie) on u vrijeme ljetne tržnice, kada je Talijanima nogomet zanimljiviji nego kada im reprezentacija postane prvak svijeta, ima snagu manifesta, pisma namjere o promjeni ne samo taktike koju će koristiti na terenu, nego i evolucije momčadi kojoj je nužna regeneracija i revitalizacija, posebno ako je, kao što se očekuje, za 170 milijuna američkih i emiratskih eura napuste dva ključna igrača Pogba i Bonucci, nakon što se Morata već vratio u Real. Odlaze Pogba i Bonucci, ali Max je i prošle godine impresivno nadoknadio ostanak šampionske momčadi bez mozga i muda Allegri je dokazao da zna kako prebroditi takav manjak, jer momčad koja je prošle sezone u obranu dvostruke krune krenula bez mozga i muda, odnosno trojca Pirlo-Vidal-Tevez, opet je potvrdila da joj nitko ne može ništa usprkos odlascima ključnih igrača i zaostatku za vrhom od 11 bodova nakon 10 kola. Ali krenimo od Pjace, odnosno onog što dolazak u Juventus znači njemu i momčadi. Morski psi Mercata znali su ga odavno, a talijanske nogometne mase zaludio je igrom protiv Španjolske na Euru Odavno poznat skautima talijanskih klubova i morskim psima Mercata poput Gallianija, De Laurentiisa i Marotte, Pjaca je široke talijanske nogometne mase zaludio nastupom za Hrvatsku protiv Španjolske na Euru. Na njegovoj poziciji lijevog krila driblinzima, promjenama smjera i strane ismijavao je ugledne, ali nemoćne čuvare Juanfrana i Jordija Albu. Nakon završetka te utakmice, kao i poslije milostinje koju mu je Čačić udijelio protiv Portugala, kada je za deset minuta pokazao više nego ostale zvijezde u dotadašnjih 110, bilo je jasno da kreće velika licitacija talijanskih velikana za štićenika Marka Naletilića. Posao života nasljednika dinastije Naletilić Čovjek s vjerodajnicama poslovnog suradnika i bliskog prijatelja vladara talijanske tržnice, nakon Dugarryja, Stanića, Darija Šimića, Vugrineca i Ivana Jurića, dogovorio je najveći posao, transfer težak 23 milijuna eura odštete uz 2 milijuna eura godišnje plaće igraču. Jasno, dok Pjaca ne prođe liječnički pregled, a ugovor koji potpiše ne bude deponiran u talijanskom nogometnom savezu, posao nije definitivno riješen, ali Pjaca i Juve odavno su sve dogovorili, a sada je definirana i odšteta između klubova, tako da samo ostaju administrativni detalji. Detalje o Pjacinoj igri Juventus je detaljno skenirao, jer ne bi platio 30-ak milijuna eura da se nije uvjerio je li tolikog bogatstva vrijedan ofenzivac koji je po fizičkim i tehničkim obilježjima klasično krilo, prije svega lijevo, ali može kvalitetno odigrati i na desnoj strani. Pjaca je igrač koji donosi prevagu i doslovno stvara višak sjajnom tehnikom, vještim driblingom u situacijama jedan na jedan. Iako manje eksplozivan od Cuadrada, koji je prošle sezone igrao na Juveovoj desnoj strani, i dalje je brz, a od povratnika u Chelsea jači je tehnički te efikasniji, što je bitno za Pjaci omiljene prodore, kada se s krila sjuri u sredinu i puca na gol. Zašto 30-ak milijuna eura za krilo daje klub koji igra bez krila?Juventus je ranije igrao u formaciji 3-5-2, koju je Allegri naslijedio od Contea i u kojoj nema mjesta za klasična krila, dok njihovu ulogu imaju dvosmjerni bekovi (Lichtsteiner i Evra) ali Pjaca nije plaćen bogatstvo kako bi upražnjavao ulogu koja mu je tek na trećem mjestu, odnosno da bi na poziciji druge špice bio rezerva najboljem igraču Paulu Dybali, nezamjenjivom na poziciji "seconda punte", gdje je sjajno surađivao s Mandžukićem, sidrunom pred golom. Obrana sa četiri igrača, što je Allegri već radio na utakmicama Lige prvaka, bit će temelj novog Juventusa, za kojeg se očekuje da prijeđe na taktiku 4-3-3 ili 4-2-3-1, od kojih obje, a posebno prva, sjajno pašu krilnom napadaču koji dolazi iz Dinama.  Pjaca nije za mjesto polušpice Kao što smo se imali prilike uvjeriti, igranje s Pjacom iza jednog ili dva napadača smanjuje njegove komparativne prednosti, odnosno skraćuje mu manevarski prostor za ubrzanje i slalome uz sjajnu kontrolu lopte, a njegova važnost i iskoristivost u redizajniranom Juveu potencirana je i kupnjom još jednog slavnog "napadačkog beka" Danija Alvesa na desnoj te konačnom potvrdom koja se očekuje od skupo plaćenog (26 milijuna eura) Alexa Sandra na lijevoj strani, koji će naslijediti Lichtseinera i Evru.  Juventus 2016: Dupla napast s krila, a Pjaca utrčava u sredinu, dribla i puca Juevov novi bekovski par također će visoko pritiskati protivnike, koji će se morati braniti dvostruke napasti s krila, a Pjaca će tada raditi ono što najviše voli; utrčavati u sredinu (prepuštajući bokove bekovima u naletu) i nakon prolaska igrača dribilngom, pucati po golu.