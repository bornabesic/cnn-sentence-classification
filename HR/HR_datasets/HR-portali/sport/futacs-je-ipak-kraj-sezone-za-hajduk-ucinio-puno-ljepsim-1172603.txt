Adrijan Kozniku više nije jedini nogometaš Hajduka koji je u povijesti HNL-a bio najbolji strijelac lige. Nakon 25 godina, bijeli ponovno imaju najboljeg strijelca – Mađara Marka Futacsa koji je postigao 18 pogodaka, sedam manje od Ilije Nestorovskog koji je lani bio najbolji strijelac. Inače, Futacs nije prvi stranac koji je najbolji strijelac HNL-a. Osim Nesterovskog, pošlo je to za rukom Fatosu Beqiraju, igraču Crne Gore koji je bio nabolji strijelac u sezoni 2011./2012. igrajući za Dinamo. Dugo čekali u Splitu U povijesti HNL-a Dinamo je dao daleko najviše najboljih strijelaca. Dvaput su najbolji strijelci bili Goran Vlaović, Igor Cvitanović i Tomo Šokota te po jednom Olić, Bošnjak, Eduardo, Mandžukić, Beqiraj i Čop. Zanimljivo je da dva naslova ima i Olić, ali jednom je bio najbolji strijelac u dresu Zagreba, a dva naslova ima i Robert Špehar u dresu Osijeka. Zagreb je drugi klub HNL-a po broju najboljih strijelaca. Imao ih je četvoricu – Baturina, Olić, Vugrinec i Krstanović. Slijedi Rijeka sa tri – Erceg, Benko i Kramarić, dok po jednog imaju Osijek (Špehar), Šibenik (Popović), Zadar (Terkeš) i Inter (Nestorovski). – Predugo je prošlo od kada sam bio najboji strijelac lige. Zanimljivo je da sam za Hajduk postigao i posljednji pogodak u ligi bivše države. Pobijedili smo u Zrenjaninu Proleter s 3:2, a ja sam postigao pobjedonosni pogodak. Ne samo da sam bio prvi najbolji strijelac HNL-a, već sam postigao i prvi pogodak u nezavisnoj Hrvatskoj. Hajduk je pobijedio Istru s 3:1, a ja sam postigao prvi i treći pogodak. Na vratima Istre bio je tada Piplica – rekao je Adrian Kozniku. Što misli o Futacsu? Ptica selica – Tipičan je napadač, igrač šesnaesterca, visok, odlično gradi loptu. Postigao je u završnici prvenstva puno važnih pogodaka za Hajduk. Iskreno, navijao sam da najbolji strijelac bude Franko Andrijašević. On je najzaslužniji za Rijekin naslov – zaključio je Kozniku. Marko Futacs (27) igračku karijeru počeo je u Ferencvarosu. Igrao je za juniore kada ga je za 100 tisuća eura kupio francuski Nancy. U Francusku je otišao sa samo 16 godina. Do 2009. igrao je za juniore Nancyja i drugu momčad, a onda ga je za 150 tisuća eura kupio Werder. No, ni ondje nije dobio priliku u prvoj momčadi pa je jedne sezone posuđen Ingolstadtu. Kao slobodan igrač, 2011. odlazi u engleski klub Portsmouth. U Engleskoj ostaje do 2014. godine igrajući za Portsmouth i Leicester, koji ga je u dva navrata posuđivao, prvo Blackburnu, a onda mađarskom Diosgyoru. Kao slobodan igrač, odlazi 2014. u turski Mersin. Dvije sezone proveo je u Turskoj i prošle godine kao slobodan igrač došao u Hajduk. Futács je bio član mađarske reprezentacije do 20 godina koja je osvojila treće mjesto na SP-u do 20 godina u Egiptu 2009. godine. Na tome natjecanju postigao je jedan pogodak u polufinalu protiv Gane. Futacs je za mađarsku seniorsku reprezentaciju debitirao 2014. u susretu s Finskom.