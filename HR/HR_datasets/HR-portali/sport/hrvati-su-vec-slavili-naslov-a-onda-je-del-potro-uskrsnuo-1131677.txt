Vamos, vamos, Argentina odjekivalo je zagrebačkom Arenom nakon što je Federico Delbonis pobijedio Ivu Karlovića i prvi put u povijesti Argentini donio naslov pobjednika Davis Cupa. Teško je opisati riječima atmosferu koju je u stvorilo 2,000 argentinski navijača u Areni. Čak se i Međunarodna teniska federacija (ITF) na svojoj službenoj stranici zapitala gdje se igralo finale, u Buenos Airesu ili Zagrebu. Teniska euforija je zahvatila i nogometom zaluđenu zemlju. U svim argentinskim medijima trijumf tenisača je glavna vijest, a sprema se i spektakularan doček. "San se ispunio", "Čudesni preokret", Fantastičan vikend u Hrvatskoj", "Napokon završila duga povijest gorčine," samo su neki od naslova u argentinskim medijima nakon što su 'Gauči' nakon četiri poraza u finalima napokon otišli do kraja. Dva puta su ih dobili Španjolci (2008, 2011), a po jednom je Argentina gubila od SAD (1981) i Rusije (2006). Nažalost, svoj trenutak za povijest dočekali su protiv Hrvatske u Zagrebu. List Clarin hvali nezaboravnu pobjedu Juana Martina del Potra protiv Marina Čilića, kojom je Argentina izjednačila na 2:2, te čudesno mirnu izvedbu Delbonisa u ključnom meču. "Igrao je kao da pritisak ne postoji. Kao da ovo nije peto argentinsko finale nakon što smo prva četiri izgubili," piše Clarin. La Nacion navodi kako je frustracijama napokon stigao kraja. "Tenis je čudan sport. Hrvati su već slavili naslov, kada je Del Potro 'ukrsnuo' i čudesnim preokretom vratio nas u život. Nakon njega ukazao se Delbonis i njegova lijeva ruka. Taj 27. studenog zauvijek je promijenio argentinski tenis," piše La Nacion. Sporski dnevnik Ole je objavio naslovnicu na kojoj argentinski tenisači i izbornik Daniel Oršanić ljube pobjednički pokal 'salataru' uz naslov "Poljubac, poljubac". Argentinski mediji posebnu su pažnju posvetili Del Potru koji je zbog brojnih ozljeda bio na rubu prekida karijere. Ipak, nije se predao i stigao je od naslova pobjednika Davis Cupa. "Del Potrove suze su rasplakale su cijelu zemlju. Njegova nezaboravna predstava protiv Čilića vratila nas je u život i otvorila vrata pobjede." Novim Davis Cup pobjednicima čestitao je bivši wimbledionski pobjednik i jedini argentinski tenisač koji je stigao barem do polufinala na sva četiri Grand Slam turnira David Nalbandian. "Ovo je pobjeda za sve generacije argentinskih tenisača," napisao je Nalbandian koji je tri puta igrao u finalu Davis Cupa i sva tri puta ostao bez naslova. Oglasila se i najbolja argentinska tenisačica svih vremena Gabriela Sabatini. - Hvala vam na čudesnoj pobjedi, san se ispunio - poručila je Sabatini koja je u karijeri osvojila 27 turnira, a još 28 puta igrala u finalu. Prvacima je čestitao i legendarni argentinski košarkaš i član San Antonio Spursa Manu Ginobili. "Bravo, dečki. Vamos, vamos," napisao je Ginobili. Čestitkama su se pridružili i brojni drugi argentinski sportaši poput tenisača Juana Monaca i Juana Ignacia Chele, nogometaši Paulo Dybala, Mauro Zarate, Pablo Zabaleta, nogometni klubovi Boca Juniors, River Plate, Independiente, košarkaški izbornik Sergio Hernandez, jedna od najboljih igračica hokeja na travi na svijetu Luciana Aymar. Čestitao je i predsjednik države Mauricio Macri. Argentina je na putu do naslova pobijedila Poljsku, Italiju, Veliku Britaniju i Hrvatsku. Sve četiri pobjede je ostvarila na gostovanju i to bez igrača među TOP 20 na svijetu.