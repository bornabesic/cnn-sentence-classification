Foto: Screenshot TJEDAN dana prošlo je od UFC-a 211 na kojem je Stipe Miočić spektakularno nokautirao Juniora dos Santosa i drugi put obranio pojas prvaka teške kategorije. “Uzbuđenje i agonija” najbolji je naslov drame koja se odigrala u Dallasu, a to je i naslov UFC-ova službenog pregleda sve što se dogodilo te sjajne večeri. UFC je objavio skraćenu verziju kao najavu svoje reportaže, a u njoj se može jasno čuti što je Stipe vikao kada je nakon nokauta skočio na ogradu oktogona. “Pre-jebeno-lako!”, povikao je hrvatsko-američki borac udarajući se rukama u prsa. Junior dos Santos u nevjerici je gledao slavlje borca kojeg je porazio prije tri godine. “Smiri se, borio si se kao šampion, nemaš se čega sramiti”, tješili su treneri Brazilca. Ovaj put nije bilo sudačke odluke, Miočić je sve riješio u prvoj rundi, kao i posljednju četvoricu protivnika i stigao na pobjedu do vječnosti. Nitko nikada nije triput obranio teškaški pojas u UFC-u, Stipe bi mogao biti prvi, ali još ne zna tko će mu biti sljedeći protivnik.