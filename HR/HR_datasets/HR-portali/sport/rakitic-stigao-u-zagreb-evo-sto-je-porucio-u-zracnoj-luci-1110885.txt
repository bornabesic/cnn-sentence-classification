Ivan Rakitić napokon se priključio hrvatskoj nogometnoj reprezentaciji. Jedan pd najvažnijih Čačićevih nogometaša imao je obiteljskih problema zbog kojih nije mogao doći ranije, ali sada je sve riješeno i stavio se na raspolaganje izborniku. Raketa je morao ostati u Barceloni zbog zdravstvenih problema mlađe kćeri Adare. - Obitelj mi je uvijek na prvom mjestu i zato sam zamolio izbornika i suigrače za razumijevanje, poručio je prije nekoliko dana Raketa koji je danas oko 14 sati sletio u zračnu luku u Zagrebu i poručio: - Riješio sam problem koji sam imao u Barceloni i sada sam ovdje i sve je u redu. Spreman sam za utakmicu s Turskom, rekao je za Dnevnik.hr hrvatski nogometaš koji bi već danas sa suigračima trebao odraditi trening, a na izborniku Čačiću je da odluči hoće li ga staviti u početni sastav za utakmicu s Turskom ili će u prvih 11 ući netko drugi. Hrvatska u ponedjeljak igra prvu kvalifikacijsku utakmicu za odlazak na SP, na praznom Maksimiru dočekat će Tursku. 