Iako je to bio tjedan pehova u kojem je Ante Čačić ostao bez našeg ideologa i kapetana Luke Modrića, lucidnog i spretnog Ivana Rakitića, britkog i sve boljeg Dejana Lovrena, te nadolazeće nogometne zvijezde Marka Pjace, Hrvatska je u Skadru srušila Kosovo sa 6:0. Bila je to večer Marija Mandžukića, našeg centarfora, koji se vratio pogocima. Zabio je hat-trick za pola sata i tako stigao do 27 pogotka za Hrvatsku. U 58. minuti je Ante Čačić iz igre izvadio Mandžukića za ovacije u Skadru. Iako su izgubili, Kosovari su zapljeskali Super-Mariju. Samouvjereni Čačić Bilo je nervoze ovog tjedna, puno medijskih akrobacija, no Ante Čačić je 20 minuta prije utakmice bio miran i staložen kada je najavljivao utakmicu. - Mi smo bolja momčad, unatič svih poteškoća očekujem da ćemo dobiti uvu utakmicu. Kosovo je momčad koja ima talent, potencijal, ali i momčad koja je u nastojanju i to nemojte zaboraviti. Čačić je bio miran, a ideja da ipak igra Kramarić u vezi, a ne Kalinić u vršku napada pokazala se dobitnom. Jer Andrej Kramarić, koji u dresu Hoffenheima igra u životnoj formi, odigrao je savršeno na mjestu razigravača. Dvije njegove toliko suptilne lopte za prvi i treći pogodak bile su prekrasne. Od prve minute smo uzeli posjed lopte, zagospodarili igrom i vrlo brzo smo zapravo ‘razoružali’ Kosovare i svaku njihovu ambiciju. U 6. minuti je Kramarić na 25 metara od vrata primio loptu, lijepo se okrenuo, pa u stilu Bobana ili Prosinečkog lagano podvalio loptu, a Mario Mandžukić lijepo poentirao za naše vodstvo 1:0. Bio je to i prekid dugog posta napadača Juventusa u dresu reprezentacije od 618 minuta. U 24. minuti asistent je bio Ivan Perišić, a glavu je ispred prve vratnice podmetnuo Mandžukić i povećali smo vodstvo. U tim trenucima se s tribina čulo Za dom spremni i Ubij Srbina, što je s odobravanjem pozdravila publika u Skadru. Posve nepotrebno od hrvatskih navijača, posebno nakon lijepih i ugodnih 2:0. Ali nažalost ne možemo pobjeći od povijesti i prošlosti. No, da se vratimo nogometu vrlo brzo nas je ponovno vratio Super- Mario svojim trećim pogotkom u 35. minuti. Mandžukićev hat-tricka, ali onaj pravi, istinski kada se postigne sa tri uzastopna pogotka i to u jednom poluvremenu. Nakon remija protiv Turske, nakon brojnih gore navedenih izostanaka, uspjeli smo odigrati ozbiljno i odgovorno, a presudila je zapravo velika razlika u kvaliteti u korist naše nogometne reprezentacije. Bilo je to jedno od boljih poluvremena koje je Hrvatska odigrala u nekoj kvalifikacijskoj utakmici. Nastavili smo ozbiljno i u nastavku. Bili smo mirni i sigurni u konačan rasplet ove jako važne utakmice. Do kraja susreta u strijelce se upisao i Mitrović u 67. minuti, nakon ubačaja Brozovića. U 83. je minuti razigrani Ivan Perišić zabio za 5:0, a za konačnih 6:0 zabio je Kalinić u drugoj minuti sudačke nadoknade. Staistiku utakmice možete vidjeti OVDJE. Težak ispit u Finskoj Pokušavali su domaći nogometaši nekako doći do pogotka da se na taj način zahvale svojim navijačima koji ih nisu mogli podržati na Kosovu gdje ne postoji stadion koji zadovoljava uvjete igranja prema Fifinim i Uefinim standardima. Hrvatska je osvojila tri boda i okreće se neugodnom gostovanju u Finskoj 9. listopada u 18 sati.  Ostali rezultati skupine I: Island - Finska 3:2, Turska - Ukrajina 2:2. 