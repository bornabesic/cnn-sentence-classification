SA 13 godina bio je "Novi Pele", Messi prije Messija i imao je ugovor s najpoznatijim proizvođačem sportske opreme na svijetu. Danas je Freddy Adu 27-godišnjak koji u drugoj poljskoj ligi pokušava oživjeti propalu nogometnu karijeru, a novac zarađuje reklamiranjem usisivača na društvenim mrežama.  Za karijeru puno skromniju od očekivanja krivi sebe, ali i prevelika očekivanja američke javnosti. "Nije bio moj izbor da me uspoređuju s Peleom kada sam prvi put zaigrao u MLS-u", kaže Adu koji je sa 14 godina postao najmlađi Amerikanac koji je potpisao profesionalni sportski ugovor ikad, a koji je danas najpoznatiji kao junak popularne igrice Football Manager.  Za reprezentaciju SAD-a zaigrao je već sa 16 godina, a uskoro je uslijedio transfer u Benficu. Navijači su očekivali nasljednika Eusebija, a dobili su igrača koji je lutao po posudbama i u četiri godine zabio samo dva gola za slavni portugalski klub. Kasnije je igrao i u Brazilu, Finskoj, Srbiji, bio na probama u nizu MLS klubova, ali velikog povratka nije bilo. Zanimljivo, 2005. godine SAD je na Svjetskom nogometnom prvenstvu za mlade nogometaše s 1:0 pobijedio Argentinu, a u tom susretu jedan protiv drugog zaigrali su Adu i Messi.  Argentinac, koji danas igra za Barcelonu i smatra se jednim od najvećih nogometaša svih vremena, bio je dvije godine stariji od tada 16-godišnjeg Adua i uopće nije impresionirao nogometne zaljubljenike u toj utakmici. Svi su smatrali kako će Amerikanci dobiti većeg igrača...  Twitter tada nije postojao, ali postojali su razni nogometni forumi na kojima je veliki američki talent bio glavna tema i igrač kojem se predviđala blistavija budućnost nego Messiju. "Freddy je u ovoj utakmici izgledao kao mladi Ronaldinho", "Freddy je pokazao puno više s loptom nego Messi i puno veće zalaganje u obrani", "Nisam vidio ništa od Messija što bi me natjeralo da pomislim kako je bolji od Freddyja", "Pričalo se kako je Messi brz, eksplozivan i okretan, ali je Adu u svemu tome još bolji", "Mogao bi postao jedan od najvećih", "Pričekajte još dvije godine i zažalit ćete što ste uopće spominjali Freddyja u istoj rečenici s Messijem. On dvije godine stariji, vidjet ćemo gdje će Adu biti s 18 godina", "Uvjeren sam da će Freddy s 18 godina biti puno bolji od Messija", "Messi je dvije godine stariji i tko zna koliko godina već u Barceloni, a pogledajte kako se Freddy poigravao s Argentincima, samo su neki od tadašnjih komentara s nogometnih foruma. Na kraju je Argentina osvojila turnir, Messi bio najbolji igrač i strijelac, a SAD, koji je u skupini završio ispred kasnijeg osvajača, nastup je okončao u osmini finala.