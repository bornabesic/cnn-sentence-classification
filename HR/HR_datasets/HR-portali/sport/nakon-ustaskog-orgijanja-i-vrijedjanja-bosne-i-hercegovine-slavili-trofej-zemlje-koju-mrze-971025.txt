DA STE listanjem TV kanala naletjeli na uzvratnu utakmicu finala Kupa Bosne i Hercegovine, a da niste znali da igraju Široki Brijeg i Sarajevo, ništa vam ne bi bilo jasno osim da ima puno istine u onoj narodnoj "Gdje prestaje logika, tu počinje Bosna". Himna države u kojoj se igra utakmica nije se ni čula od zaglušujućih zvižduka cijelog stadiona i prekidana je skandiranjem "Mi, Hrvati!". Takvo navijanje predvodili su Škripari, navijači nazvani po gerilskim grupama koje su djelovale nekoliko godina nakon razbijanja NDH-a i navijači poznati po isticanju ustaških i nacističkih simbola. Da ste i nakon toga ostali uz TV prijenos sa stadiona Pecara, iako je atmosfera na stadionu više podsjećala na ratnu nego nogometnu, čuli biste i skandiranje "Za dom spremni", "Ubij baliju", "Gazi balije" ili vidjeli ratne zastave Hrvatskog vijeća obrane. I sve to na jednoj nogometnoj utakmici.  "Navijači, hvala vam", sve je što su iz Nogometnog kluba Široki Brijeg, kluba u kojem igraju samo katolici, poručili o skandaloznom ponašanju svojih navijača. Skandaloznom za sve, osim za ljude iz kluba i one koji su orgijali na tribinama.  Hvala na kazni koju će klub dobiti zbog njihovog ustašluka? Hvala na vrijeđanju države koju klub predstavlja u Europi, Saveza pod kojim igra? Hvala na atmosferi koja nas je vratila na početak 90-ih? Na čemu se točno klub, koji je nakon penala osvojio Kup, zahvalio navijačima?   Sramotno ponašanje bilo je toliko izraženo da je morao reagirati čak i Nogometni savez Bosne i Hercegovine, koji inače zbog "mira u kući" često zažmiri na slične situacije.  "Vulgarno, nacionalističko vrijeđanje, rasizam, huliganizam, ponižavajući odnos prema himni nikoga ne mogu ostaviti ravnodušnim", poručili su iz Saveza i najavili kaznu za Široki Brijeg u kojem se dogodio sprovod civilizacije, kako je događaje sa stadiona opisao NSBiH u svom priopćenju..  Prije 20 dana Široki Brijeg je s 3:0 razbio Željezničar u polufinalu Kupa, a gostujući igrači su nakon trećeg gola dobili pljesak većeg dijela stadiona Grbavica. A u srijedu su igrači Sarajeva brutalno izvrijeđani u Širokom Brijegu i gađani raznim predmetima prilikom gotovo svakog izvođenja prekida. Mnoge je osvojila reakcija igrača Sarajeva Hebibovića koji je s travnjaka uzeo žvaku kojom su ga gađali divljaci i odgovorio im tako što je skinuo omot i žvaku stavio u usta. U Širokom Brijegu živi 99,60 posto stanovnika koji su se na posljednjem popisu izjasnili kao Hrvati, a budući da su nezadovoljni svojom pozicijom u vlasti Bosne i Hercegovine te još nezadovoljniji činjenicom da su i dalje dio te zemlje, mnoge nisu ni začudili ispadi sa sinoćnje utakmice. Ne čudi takvo ponašanje i ako se zna prošlost navijača Širokog Brijega i Sarajeva, točnije sukob iz 2009. godine u kojem je ubijen navijač Sarajeva Vedran Puljić, a za čiju smrt do danas nitko nije odgovarao. Navijačima Sarajeva od tog događaja uoči gostovanja na Pecari oduzimaju se zastave i majice s likom ubijenog navijača, a na skandiranje njegovog imena domaći navijači tradicionalno odgovaraju sramotnim: "Javi se, javi se..." Ustvari, jedino što čudi je reakcija navijača Širokog na osvajanje Kupa Bosne i Hercegovine. Trijumf protiv Sarajeva donio im je plasman u Europu i, s obzirom na sve gore navedeno, to bi trebalo biti jedino zadovoljstvo navijačima i igračima. Ali ne, navijači su utrčali na travnjak odmah nakon što je Čabraja realizirao posljednji jedanaesterac i gotovo svi su se utrkivali kako bi se fotografirali s peharom?!  Čemu slikanje s trofejem države koju mrzite? Čemu paradiranje s istim trofejem po gradu do ranih jutarnjih sati?   Drugi put, a bit će drugog puta jer je Široki Brijeg godinama jedan od najuspješnijih bosanskohercegovačkih klubova, predlažem navijačima da umjesto slikanja s peharom isti otmu igračima, popišaju se na njega i bace ga umotanog u zastavu BiH u Lišticu, rijeku koja protječe kroz grad. Tada biste ispali dosljedni, ovako ste samo dvolični.