Screenshot: Youtube REAL je u derbiju 37. kola La Lige pobijedio Sevillu 4:1 i tako došao korak do naslova, ali prvi gol koji je postigao na utakmici, onaj Nacha Fernandeza u 10. minuti, izazvao je velike polemike. Mattias Kraneviter srušio je Marca Asensia na 18 metara od gola, a sudac Alberto Undiano označio je prekršaj, ali nije dao znak da se slobodnjak može izvesti. Nacho se nije zamarao čekanjem da se namjesti protivnički živi zid, nego je samo lagano plasirao loptu u gol nespremnog Sergija Rica, a da o njegovim zaprepaštenim suigračima ne govorimo. Igrači Seville poludjeli su na suca kada je pokazao na centar, ali on im je govorio da je gol regularan, iako nije pokazao da se slobodnjak izvede. Ne samo oni, nego i svjetska nogometna javnost, pitala se zato kako je gol onda regularan? Iturralde Gonzalez, španjolski umirovljeni sudac, objasnio je kako: zahtjev za mjerenje udaljenost život zida prije izvođenja slobodnog udarca postavlja momčad koja slobodnjak izvodi, konkretno Real. Ali ona ga ne mora postaviti, a ako tog zahtjeva nema, momčad koja izvodi slobodni udarac može to napraviti odmah po označenom prekršaju, a jedini preduvjet je da to radi s mjesta na kojem je faul napravljen i da se pritom lopta ne miče. S obzirom na to da je Nacho poštovao sva ova pravila prilikom poentiranja, njegov gol je potpuno regularan. Branič kojeg navijači Reala veličaju zbog snalažljivosti, otkrio je nakon utakmice: "Sjetio sam se tih pravila i istog trena sam odlučio pucati na gol." Bravo za Nachovu dosjetljivost, ali što se fair-playa tiče zaslužio je prijezir jer na gol je pucao upravo u trenutku kada je s mjesta na kojem je bio prekršaj, Sevillin igrač Kraneviter pomagao fauliranom realovcu Asensiju da se podigne.