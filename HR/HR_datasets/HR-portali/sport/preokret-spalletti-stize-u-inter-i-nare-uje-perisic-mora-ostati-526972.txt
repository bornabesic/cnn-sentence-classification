Iskusni Luciano Spalletti na korak je do preuzimanja klupe Intera. Prema pisanju talijanskih medija iskusni trener već je pri kraju pregovora s crno-plavima i navodno se još samo čeka da se iz Kine ovoga vikenda vrati prvi operativac kluba iz Milana Walter Sabatini. Nakon toga u akciju kreće donedavni trener Rome. U ruke će dobiti silne milijune, limitiranu momčad i otvorene ruke kad je riječ o transferima, kako ulaznim, tako i izlaznima. Točnije, Spalletti je čelnicima kluba već rekao svoje uvjete i želje, a jedna od njih tiče se hrvatskog reprezentativca Ivana Perišića. Jedan od najvažnijih zadataka koji će postaviti pred upravu je - ostanak Perišića po svaku cijenu. Spallettija ne zanima interes Manchester Uniteda, Chelseaja ili PSG-a, a nisu ga oduševile ni silni milijuni koji se spominju u medijima. Njegova želja je jasna i o njoj nema rasprave - Perišić mora ostati! Uz to, na ljeto namjerava dovesti Nainggolana i Rudigera iz Rome, Bernardeschija iz Fiorentine te Berardija iz Sassuola, a spominje se i Luiz Gustavo.