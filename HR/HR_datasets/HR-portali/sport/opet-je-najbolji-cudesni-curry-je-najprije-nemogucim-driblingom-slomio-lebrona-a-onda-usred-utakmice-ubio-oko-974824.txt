Foto: Twitter GOLDEN  State Warriorsi svladali su Cleveland Cavalierse sa 132:113 i rekordnom 14. uzastopnom pobjedom u ovogodišnjem NBA doigravanju poveli s 2:0 u velikom finalu. Cleveland se u drugoj utakmici dobro držao u prvom poluvremenu te na polovici utakmice zaostajao samo tri koša (67-64). No, u nastavku se obrana Cavaliersa polako raspadala, a kad su Kevin Durant, Stephen Curry i Klay Thompson tricama počeli zasipati koš gostujuće momčadi, za prvake povratka više nije bilo. Prednost Golden Statea narasla je sredinom posljednje četvrtine do najvećih 22 razlike. Ponovno je nezadrživ bio Kevin Durant koji je postigao 33 koša uz 13 skokova, šest asistencija i čak pet blokada, no posebna priča bio je Steph Curry. Do svog prvog 'triple-double' učinka u doigravanju stigao je s 32 koša, 10 skokova i 11 asistencija. Klay Thompson je ubacio 22 koša uz sedam skokova. Curry je lani i preklani osvojio naslov MVP-a regularnog dijela sezone, no do titule najboljeg u finalu nije mogao. Prije dvije godine kad su Warriorsi uzeli naslov prvaka, najkorisniji igrač finalne serije senzacionalno je bio Andre Iguodala, dok je lani čudesni LeBron pomeo konkurenciju. Ove godine Curry je na dobrom putu da uzme naslov najboljeg. Steph u doigravanju igra najzreliju košarku u karijeri. Očito su ga kritike nakon šokantnog gubitka naslova prošle godine prisilile da usavrši igru u obrani, a dolaskom Duranta u ekipu Curry se iz ''divljeg tricaša'' transformirao u timskog igrača koji manje igra za osobnu statistiku, a više za momčad. Ipak, magiju nije izgubio. A da je tako, na svojoj koži je najbolje osjetio veliki LeBron James. Sredinom treće četvrtine Curry je primio jednu loptu uz aut liniju dok mu je za vratom disao James. Sjurio se prema košu, zatim je naglo promijenio smjer, vratio se, a onda još jednom ubrzao korak i slomivši ''kičmu'' Jamesu mirno položio. Čudesno. Da je zadovoljan i sretan, Curry je pokazao i na kraju utakmice kad je izašao na zasluženu pauzu pa se na klupi ispružio, stavio ručnik preko očiju i malo ''ubio oko'', što je izazvalo pravo oduševljenje na društvenim mrežama.