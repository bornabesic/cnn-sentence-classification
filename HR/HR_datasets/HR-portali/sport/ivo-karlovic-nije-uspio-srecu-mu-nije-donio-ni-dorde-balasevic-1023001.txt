Ivo Karlović propustio je lijepu priliku da se pridruži Marinu Čiliću u trećem kolu US Opena. Vodio je protiv Čeha Jirija Veselyja s 2:1 u setovima, ali je na kraju izgubio sa 6:7 (3), 6:3, 6:3, 2:6, 6:7 (4). Karloviću nisu pomogla ni čak 43 pogođena asa (Vesely 18) iako je sad samo pitanje dana kada će Div sa Šalate prestići Gorana Ivaniševića na vječitoj listi najboljih servera. Ivo sada zaostaje samo 66 asova. Visoki Zagrepčanin pao je praktično u dva tie-breaka, što mu se ove godine nije dogodilo prvi put. Nekad je Karlo bio doktor za 13. igre, no ove godine učinak mu je negativan 25-34. A kad je u pitanju peti set, tu Ivo stoji loše otprije: dobio je samo pet od 20 mečeva koji su odlučivani u petom setu. Nakon sedam godina u top 20 Karlović je, kako se sam pohvalio na svojem Facebook profilu, zajedno sa svojim trenerom Petrom Popovićem lijepo otpjevao "Ringišpil" Đorđa Balaševića (vozeći se u autu od hotela do stadiona), ali Balašević mu očito nije donio sreću. Ipak, iako je samo ponovio lanjski doseg na US Openu (lani ga je u drugom kolu izbacio Granollers), Karlović bi sa sadašnjeg 21. mjesta mogao na ATP listi napredovati za mjesto ili dva, što će značiti povratak u top 20. Stanar tako "visokog doma" Ivo je posljednji put bio 20. listopada 2008. godine. Za tenisača u 37. godini – sjajna pozicija. A ni zarada od 68.600 USD nije za baciti. Borna najbolji do 21 godine Kad smo već kod lista, Austrijanac Dominic Thiem proslavio je 22. rođendan pa sada u poretku igrača do 21 godine prvo mjesto drži naš Borna Ćorić iako ima samo 18 godina. Uspješan je bio Mate Pavić sa svojim partnerom Novozelanđaninom Venusom. Njih dvojica su na turniru parova sa 6:3, 7:6 (5) pobijedila Britanca Bedenea i Španjolca Gimeno-Travera. Kako su ispali i prvi nositelji (braća Bryan), Pavić i Venus mogli bi ugodno iznenaditi. Od zanimljivosti s US Opena svakako treba istaknuti pad bespilotne letjelice za meča između Flavije Pennette i Monice Niculescu. Pennetta je vodila sa 6:1, 5:3 kad je dron pao na tribinu. Začuo se tresak, ali su tenisačice završile poen. Policija je uhitila Daniela Verleyja (26) zbog sumnje da je odgovoran za ovaj incident. On je predavač na Akademiji za inovativnu tehnologiju u Brooklynu, a s kojom namjerom je poslao dron tenisačicama, tek će se utvrditi. >> Ivo Karlović ispao s US Opena nakon drame u pet setova