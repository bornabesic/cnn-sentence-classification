Mladen Bartolović s Cibalijom je upisao i drugu pobjedu te treći put izbjegao poraz u posljednje četiri utakmice. Vinkovčani su kod kuće svladali Split 1-0 u derbiju začelja 32. kola MAXtv Prve lige i tako, baš na 98. rođendan kluba, vratili nadu da može izbjeći ispadanje u Drugu HNL. Matija Mišić pogodio je prečku iz slobodnjaka u 55. minuti, nakon čega je Edi Baša odbijanac pospremio u mrežu za gol vrijedan tek treće pobjede nebeskoplavih ove sezone u društvu najboljih, od čega druge baš protiv crvenih, i to istovjetnim rezultatom. Vinkovčani su prednost uspjeli sačuvati do kraja unatoč isključenju Tomislava Čuljka zbog drugoga žutog kartona u 73. minuti. - Jako teška utakmica protiv Splita, međutim kapa do poda igračima za ono što su danas napravili. Dominirali smo tijekom cijele utakmice. Split je došao po bod, a svoju priliku tražili su iz kontri i polukontri. Srećom, uspjeli smo blokirati njihove pokušaje. Zasluženo smo slavili na kraju - rekao je trener Vinkovčana Mladen Bartolović. Cibaliju u posljednja četiri kola očekuju utakmice protiv Istre 1961 (u gostima), Osijeka (kući), Rijeke (u gostima) te Lokomotive (kući). S druge strane, momčad Brune Akrapovića prvo će dočekati Dinamo, potom gostuje kod Intera i Istre pa je domaćin Osijeku. Deveto mjesto za nekoga od ovih dvaju klubova značit će razigravanje za ostanak u Prvoj ligi protiv drugoplasiranog sastava Druge HNL (vjerojatno Solin ili Gorica), dok posljednje mjesto znači automatsko ispadanje. Split je u eliti od 2010., dok bi za Cibaliju to značio ekspresan povratak nakon samo jedne sezone provedene u Ligi 10. - Mi smo danas kao pravi gost donijeli poklon za rođendan Cibalije. Imali smo nekoliko izglednih prilika, no nažalost je izostalo ključno dodavanje u završnici. Trenutno nemam takav tip igrača koji bi odlučio utakmicu. U drugom poluvremenu nesretno smo izgubili bod, ali i dalje imamo dva boda prednosti. Uvjeren sam da ćemo ostati u ligi - kazao je Bruno Akrapović, trener Splita. Slaven Belupo u prvoj je utakmici dana pobijedio Istru 1961 rezultatom 2-0 golovima Nikole Katića iz 44. te Mirka Ivanovskog iz 49. minute. Koprivničani su se time vratili na peto mjesto s dva boda ispred Lokomotive, dok je Istra pala na sedmu poziciju. 