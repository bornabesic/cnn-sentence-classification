Junior dos Santos posljednji je borac koji je uspio poraziti Stipu Miočića, aktualnog UFC-ovog prvaka teške kategorije. Brazilska legenda konačno je dobila priliku da vrati pojas kojeg je nekoć držao, a Stipe Miočić šansu da se osveti za posljednji poraz u karijeri, piše Fightsite. Revanš će odraditi na UFC 211 u Dallasu 13. svibnja, a “Cigano” najavljuje puno ozbiljniji meč od onog prvog koji je oduševio fanove, ali su ga odlučili suci. - Osjećam se sjajno, treniram dobro u ATT-u i ne mislim da će ta borba biti ikakav problem za mene. Sazrijevam. Razumijem sebe malo bolje, mogu se potpuno koncentrirati na pripreme, i zato ne očekujem probleme. Dolazim oduzeti pojas Stipi Miočiću - poručio je JDS. Puno se toga promijenilo u životu bivšeg teškaškog prvaka od posljednjeg okršaja s Miočićem, a nedavno je i prvi put postao otac. - Osjećam se puno, puno drugačije. Stvari se mijenjaju, moji ciljevi i životni prioriteti su se promijenili. Sada se sve vrti oko mog sina. Imam i suprugu, imam i sina. Stvari su malo drugačije, ali dobro je. To mi daje dodatnu motivaciju da treniram jače. Osjećam se sretno. Znate, bio već sretan čovjek, ali sada sam još sretniji. “Cigano” se trebao boriti protiv Stefana Struvea 19. veljače, ali je Nizozemac otpao zbog ozljede. Nakon što je u međuvremenu zbog ozljeda propao i meč bivših prvaka Werduma i Velasqueza, koji bi dao sljedećeg izazivača, Dos Santos je dobio priliku boriti se za titulu. - Kad sam čuo da je Struve ozlijeđen, puno je boraca odbilo borbu sa mnom. Pomislio sam, dat će mi da se borim za pojas jer se nitko sada ne želi boriti protiv mene. Miočić neće imati izbora. Drago mi je što se to dogodilo. Imam osjećaj da ću se boriti s trenutno najboljim teškašem svijeta, Miočićem, i jako sam uzbuđen zbog toga jer volim velike izazove - rekao je Dos Santos. Posljednju borbu odradio je u Zagrebu prije godinu dana kada je pobijedio Bena Rothwella u punoj Areni. - Imam samo 33 godine. Još ću se dugo boriti, znao sam da ću dobiti priliku boriti se ponovo za titulu. Mogu vam reći, ovi teškaši znaju da sam ozbiljan borac, ne igram se. Ozbiljno shvaćam ovu borbu i imam potrebne vještine da budem broj 1. Danas su stvari drugačije. Ne želim o nikome govoriti ništa loše, ali nakon što se pojavila USADA, stvari se mijenjaju. Ovo je trenutak istine, pa da vidimo… Prošli put je Dos Santos pobijedio Miočića nakon pet krvavih rundi, ali bilo je neizvjesno. Ovaj put očekuje i puno boljeg Stipu. - Tada je odradio odličnu borbu. Imali smo paklenu bitku, nisam iznenađen što je nokautirao sve te borce. Doista snažno udara. Rekao sam vam, imam osjećaj da se borim s najboljim na svijetu u ovom trenutku. To mi je dodatna motivacija. Puno se toga dogodilo u prošlosti, ali sada su stvari drugačije. Ovaj tip je realnost ove divizije, zato treniram tako puno i ozbiljno ga shvaćam jer znam kakvog moćnog protivnika moram pobijediti. Snimku prve borbe s Miočićem pogledao je već nekoliko puta. - Bože, pogledao sam tako puno puta. Posljednji put prije dva tjedna. Ponekad pogledam otkad su mi rekli da se opet borimo. Gledao sam i druge njegove borbe jer ga želim proučiti malo bolje. Danas udara još jače nego tada - rekao je Dos Santos. 