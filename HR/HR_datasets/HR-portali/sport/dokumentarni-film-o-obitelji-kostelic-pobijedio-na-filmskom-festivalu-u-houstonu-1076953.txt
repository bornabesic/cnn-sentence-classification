U jakoj konkurenciji 600 filmova iz čak 33 zemlje svijeta, Gnothi Seauton – Upoznaj samog sebe autora Brune Kovačevića pobjedio je u kategoriji stranog dokumentarnog filma na filmskom festivalu Worldfest u Houstonu. Za sudjelovanje na festivalu natjecalo se više od tisuću filmova iz 72 zemlje, a hrvatski film osvojio je nagradu Gold Remi Award. Na svečanom finalu festivala pred 2000 uzvanika, u subotu je u Houstonu dodjeljena nagrada za film Gnothi Seauton o neponovljivom uspjehu obitelji Kostelić. Nagrada je veliko svjetsko priznanje za hrvatski dokumentarni film. Bruno Kovačević uz producenta filma Krešimira Renzu Prosolija, direktora agencije Real grupa primio je nagradu na festivalu na kojem su se natjecali i Spielberg, braća Coen, George Lucas, Ridley Scott, David Lynch, Oliver Stone, Brian De Palma. A ove godine u kategoriji domaćeg dokumentarnog filma natjecao se i Harrison Ford. Direktor festivala Hunter Todd je pri dodjeli priznanja rekao da je priča o hrvatskim skijašima nevjerojatna i da će poslužiti kao inspiracija mnogim ljudima u svijetu, a prema njegovom mišljenju film ima svjetlu budućnost jer je motivirajući i ohrabrujuje svojim snažnim porukama u današnje vrijeme. - Lijepo je bilo noćas predstavljati Hrvatsku u Houstonu na najstarijem festivalu dokumentarnog filma u SAD-u i pobjediti u velikoj konkurenciji. Drago mi je da ova naša velika priča o obitelji Kostelić ne poznaje granice i da ljudi  vrlo emotivno na nju reagiraju bez obzira o kojem se dijelu svijeta radilo – izjavio je autor filma Bruno Kovačević. Festival u Houstonu najstariji je festival dokumentarnog filma u SAD-u i jedan je od najutjecajnijih u svijetu koji se ove godine održava 49. put. U konkurenciji s najboljim dokumentarnim filmovima različitih tematika iz cijelog svijeta, Gnothi Seauton je jedini sportski film i jedini hrvatski film na festivalu. Film o jednoj od najpoznatijih svjetskih sportskih obitelji, nakon svjetske, nedavno je imao i hrvatsku premijeru. Bilo je to najuspješnije otvaranje hrvatskog dokumentarnog filma sportske tematike u redovitoj distribuciji od 2012. Film Gnothi Seauton – Upoznaj samog sebe u turneji je po Hrvatskoj te je cilj ekipe filma da cijela Hrvatska ima priliku vidjeti priču o nevjerojatnoj obitelji Kostelić. Producent sportskog dokumentarnog filma je internacionalna agencija za tržišno komuniciranje Real grupa, koproducent Hrvatska radiotelevizija, režiser filma je Ranko Varlaj, montažer Robert Petrinec, a tvrtke partneri filma HEP, Janaf, Atlantic Grupa, Jadranka grupa d.d.  i drugi. 