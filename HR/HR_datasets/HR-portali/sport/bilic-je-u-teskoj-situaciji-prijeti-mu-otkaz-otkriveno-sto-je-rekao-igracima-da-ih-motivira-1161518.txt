Nakon petog uzastopnog poraza engleski premierligaš West Ham, za čijem kormilom sjedi Slaven Bilić, našao se u neugodnoj situaciji. Sedam kola prije kraja prvenstva 'čekičari' imaju samo pet bodova više od zone ispadanja. Bilićevu momčad trese velika kriza. Londonski sastav je već sedam kola bez pobjede, a u zadnjih pet je upisao pet poraza uz razliku pogodaka 6-12. Koncem veljače West Ham je bio deveti, a sada je na 15. mjestu s pet bodova više od Swansea Cityja na 18. poziciji koja vodi u niži rang natjecanja. Upravo će protiv velškog kluba Bilićeva momčad igrati u subotu. "Menadžer je odgovoran za rezultate. Moj je posao da ovu seriju poraza preuzmem na svoja prsa i pripremim momčad za iduće kolo i ogled protiv Swansea Cityja," kazao je Bilić dodavši: "još uvijek nismo u biti ili ne biti situaciji i vjerujem kako niti nećemo." Bilić je poručio igračima da što prije zaborave posljednji poraz od Arsenala (0-3) i okrenu se idućim susretima. "Rekao sam dečkima da što prije zaborave ovu utakmicu i sve što se dogodilo te da gledaju prema naprijed. Od sada pa do kraja sezone svaka utakmica ima veliku važnost, a posebno iduća utakmica protiv Swansea Cityja i tu moramo dati sve od sebe," dodao je Bilić. Ogled protiv Swansea je u subotu, a za ogled na Olimpijskom stadionu su upitni napadač Andy Carroll zbog ozljede gležnja i veznjak Michail Antonio zbog viroze. "Moramo vjerovati u pobjedu, jedino ako vjerujem možeš do pobjede," poručio je Bilić. 