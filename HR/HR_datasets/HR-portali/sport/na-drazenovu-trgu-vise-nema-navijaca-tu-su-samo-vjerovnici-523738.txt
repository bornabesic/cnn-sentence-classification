I ne baš tako davno Trg Dražena Petrovića bilo je “in” mjesto. Ispod Draženova kipa okupljalo se oko 19 sati, a sat kasnije ulazilo se u dvoranu na utakmice Eurolige. Dvorana je gotovo uvijek bila dupkom puna, a “vukovi” su bili dovoljno dobri da se bore za Top 16. S desne strane Draženova kipa nalazi se poslovni toranj, Cibonin toranj u koji su se smjestili uredi Agrokora, tvrtke koja je nekoć bila uzor kako treba raditi. Da, tako je bilo nekad. Danas je Draženov trg prazan, često i dvorana. Minus na računu je nekoć bio veći od 40 milijuna kuna, danas je na 15,5 milijuna kuna, no Cibona je izgubila sve. Sve prostore od kojih je nekoć mogla dobro živjeti. Bilo je to osiguranje za crne dane, no ti crni dani i dalje traju, a tih prostora više nema. I onaj toranj pored dvorane također se jako nakrivio. Gore je minus u milijardama. Teško je to breme za trg koji nosi ime Košarkaškog Mozarta. 