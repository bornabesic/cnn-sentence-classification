Foto i video: Dario Dalmacija  IGOR VORI treći put je s moćnim PSG-om gostovao u zagrebačkoj Areni. Francuzi su odnijeli bodove pred krcatim tribinama, ali nekadašnji hrvatski kapetan nije bio zadovoljan igrom momčadi koja cilja na titulu Lige prvaka.  "Tražili smo igru kroz kontru i polukontru. Brzo smo se odlijepili na šest razlike, ali u nastavku smo dopustili Zagrebu da nam se približi. Iskusnije i moćnije ekipe poput Veszprema ili Barcelone iskoristile bi taj poklon. U obrani smo odigrali dobru utakmicu, ali napad je bio statičan. Čekali smo da naši vanjski igrači riješe utakmicu na kvalitetu. Stevanović je dobro branio i upali smo u problem. Zagreb je teško gostovanje i možemo biti sretni da smo pobijedili" U razgovoru za Index Vori je naglasio da je Final Four obveza za PSG. No, obzirom na ulaganja jasno je da Francuzi zapravo misle na naslov.  "Volio bih da više klubova ima snagu i moć poput PSG-a, a ne da se rukometu događa Hamburg U tom klubu proveo sam četiri prekrasne godine, a danas ga više nema, ugasio se. Bilo bi dobro da se u rukometu formira liga najboljih i da na svakoj utakmici imao 15 tisuća gledatelja. Nema bolje reklame za rukomet i za sponzore. Nadam se da će ljudi u EHF-u to prepoznati i napraviti nešto. Želimo da rukomet bude u rangu košarke" "Hrvatska je opet zagrijana za rukomet" Pohvalio je Vori sjajnu zagrebačku atmosferu. Euforija nakon Eura još nije splasnula, osjetilo se to na tribinama Arene. "Jako je lijepo da se rukomet vratio u Hrvatsku. Nije nigdje otišao, ali ljudi su opet strašno zagrijani. Želim da to što duže traje pa da na Euru kod kuće konačno napravimo ono što priželjkujemo" Vori govori o medalji koja nedostaje u kolekciji najuspješnijeg kolektiva hrvatskog sporta. Reprezentaciju je u Poljskoj gledao s tribina, u društvu vrhuške HRS-a. "Nisam poput Ivana poželio ući u teren, ali bio sam strašno nervozan. Puno nervozniju nego kad sam na terenu. Nakon Poljske sam rekao igračima da su oni za mene pobjednici, što god da se dogodi u nastavku. Pobijediti s 14 razlike u borbi za polufinale, to je nešto nevjerojatno. Igrači su odradili utakmicu u transu, posebno u obrambenom dijelu. No, moram spomenuti igrača kojeg nitko ne spominje. Jakov Gojun. Ljudi možda ne razumiju i vide samo golove, no ono što je Jakov zatvarao... Dugo ga nisam vidio u takvoj formi. Bilo bi grubo reći da me iznenadio, ali odigrao je strašno. zatvarao je ono što nitko nije, a u tom slučaju prorade i golmani, diže se samopouzdanje", ističe Vori, dodajući da Hrvatska ne mora brinuti za rukometnu budućnost.  Pogledajte razgovor na Video Indexu.