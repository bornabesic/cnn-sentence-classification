Izbornik Lino Červar u subotu je objavio članove stožera hrvatske rukometne reprezentacije, te je naglasio da je najvažnije izgraditi momčadski duh. Uz Červara, u stožeru će biti treneri Hrvoje Horvat i Zlatko Saračević, dva kondicijska trenera Pero Kuterovac i Mirko Krolo, te dva trenera vratara Vlado Šola i Ninoslav Pavelić.  Hrvatska rukometna reprezentacija okuplja se u ponedjeljak, 1. svibnja, u Zagrebu te odlazi u Poreč, gdje će boraviti do 7. svibnja. Na prvo okupljanje izbornik Červar pozvao je 31 igrača, ali doći će ih 29, jer je Alen Blažević ozlijeđen, a Željko Musa je dobio poštedu.  “Od ponedjeljka počinje operacija Europsko prvenstvo 2018. u Hrvatskoj. U Poreču ćemo raditi dva puta dnevno, razgovarat ćemo individualno i grupno. Tražit ću lojalnost prema mojoj viziji od stožera i igrača. Nastup za državnu reprezentaciju je najveći uspjeh, iznad bilo kakvog klupskog postignuća. Momčad je za mene prvi i najbolji igrač, i uvijek je 'mi' ispred 'ja'. Moramo uživati u kolektivnom ponašanju, disciplini, ali i kolektivnoj odgovornosti", izjavio je Červar na konferenciji za novinare. Iduće okupljanje reprezentacije bit će u lipnju, od 13. do 23., a potom od 23. do 29. listopada. U prosincu će domaći igrači početi pripreme, a nakon će im se priključiti rukometaši koji igraju u inozemstvu.  "Prvo i drugo okupljanje će koristiti meni i stožeru da se ponovo međusobno upoznamo, iako tu ima igrača koji su igrali u moje vrijeme. Bit će to analiza stanja i procjena kvalitete i mogućnosti. Na popisu za prvo oklupljanje je 31 igrač, ali selekcija je otvoren proces i nitko nije siguran. Popis će se mijenjati u svibnju i lipnju, ali ne u listopadu, kada će ideje biti jasne za Europsko prvenstvo. Raduje me povratak Mirka Alilovića, a očekujem i povratak Ivana Čupića. Njega sada nema jer mu supruga treba roditi četvrto dijete”, kazao je izbornik. 