Među njima je uvijek bilo razlika, a mogle su se uočiti i u takozvanim izlaznim intervjuima koji su postali obveza za sve NBA igrače po završetku osnovnog dijela sezone. Dario Šarić je pred novinare izašao u majici svojih Sixersa i kazao da i ne pomišlja propustiti reprezentaciju ovo ljeto, a Mario Hezonja je pak pred mikrofone stupio u majici s hrvatskim grbom naznačivši još jednom da mu je rad na sebi važniji od igranja na Eurobasketu 2017. Naglasivši važnost igranja za Hrvatsku, Šarić je rekao: – Drugačije je odrastati u Hrvatskoj ili Americi. Za mene je uvijek puno značilo igrati za reprezentaciju i ja za Hrvatsku igram svako ljeto od svoje 14. godine. Igrao sam za sve uzrasne selekcije i to mi je puno značilo. Imamo dobru momčad i ja ću nastaviti igrati za Hrvatsku i idućih godina. Istovremeno, u Orlandu, Hezonja je ovako objasnio zašto neće ovo ljeto igrati za Hrvatsku: – Prethodna tri ljeta igrao sam za reprezentaciju. Nastupio sam na Svjetskom prvenstvu, na Eurobasketu i Olimpijskim igrama i to sam želio, no patio je moj individualni razvoj. I zato se želim bolje pripremiti za novu sezonu kako bih preko ljeta što više napredovao i sljedeće sezone bio bolji igrač. U svojoj drugoj NBA sezoni imao sam uspona i padova, jedno vrijeme nisam ulazio u igru pa sam onda vraćen u rotaciju. Nisam mogao uhvatiti ritam, a u Orlandu sam da bih igrao. Nisam ovamo došao da bih posjetio Disney World. Izbornik Aleksandar Petrović nije s radošću primio tu izjavu, no kao da je takvo što i očekivao: – Znajući koliko smo mu pomogli prošlo ljeto, dobro bi mu došla reprezentacija jer njemu nedostaje igra na ozbiljnoj natjecateljskoj razini, a on je ove sezone igrao one nebitne minute u sastavu koji se nije borio za doigravanje. Mislim da on ovom odlukom više gubi no što dobiva sa svim individualnim radom koji će imati jer njemu treba obvezne igre. Nažalost, za razliku od Europe gdje igračev klub možete i pritisnuti, u NBA ligi to nije slučaj. Ja nisam da igranje za reprezentaciju bude obvezno, no prošlog smo ljeta najbolje shvatili što dobivaš od onih koji dođu sa željom. Idemo dalje, postoje momci koji žele igrati za reprezentaciju. >> Hezonja: Ne vjerujem da ću igrati na Europskom prvenstvu 