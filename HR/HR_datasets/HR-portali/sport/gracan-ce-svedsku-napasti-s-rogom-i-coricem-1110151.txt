Izbornik hrvatske U-21 reprezentacije Nenad Gračan najavio je kvalifikacijsku utakmicu za Europsko prvenstvo protiv Švedske koja se u četvrtak igra u Koprivnici. - Švedska je izuzetno jaka momčad, u prošloj su generaciji osvojili europski naslov i nastavljaju pokazivati snagu. No, i mi imamo kvalitetne igrače, kao i želju i motiv da se suprotstavimo Šveđanima. Prvi smo na tablici i učinit ćemo sve da tu i ostanemo. Poštujemo Švedsku, ali i sami sebe - rekao je Gračan. Hrvatska je trenutno vodeća momčad skupine s 18 bodova nakon sedam odigranih utakmica. Švedska je odigrala šest utakmica i ima 16 bodova, dok je Španjolska na trećem mjestu s 13 bodova s također šest utakmica. - Razigrana Španjolska je među najmoćnijima u Europi, a Švedska je discipliniranija i organiziranija, voli kontakt-igru i na taj ćemo problem i mi naići. Moramo imati brzu predaju lopte kako bismo izbjegli taj kontakt. Imaju zaista dobrih igrača, a izdvojio bih centarfora Engvalla, zatim Tankovića i veznjaka Olssona, nepredvidive igrače koji mogu stvoriti višak i moramo voditi računa o njima. Hrvatska nakon utakmice sa Švedskom gostuje u Gruziji (6. rujna). - Želja nam je ići iz utakmice u utakmicu. Pokazali smo moć, snagu i znanje, ne moramo se previše opterećivati protivnicima, već moramo držati svoju razinu i način igre, i tako možemo ostati na samom vrhu. Gruzija je također kvalitetna momčad, možda s manje natjecateljskog iskustva od Švedske i Španjolske, no teško gubi, kao što smo i sami vidjeli, ali pobjeda nad Švedskom donijela bi nam i dodatno samopouzdanje za taj dvoboj. Gračan će na raspolaganju imati dvojac iz seniorske reprezentacije, Marka Roga i Antu Ćorića. - Drago nam je igrati u Koprivnici, tamo ljudi poznaju nogomet i vole hrvatsku reprezentaciju i bitno nam je da nas oni podrže. S njima će biti lakše ostvariti sve ciljeve - rekao je Gračan. 