Dinamova momčad U-14, stariji pioniri II, osvojili su prestižni Nike Premier Cup 2017 - European Finals nakon 2:0 pobjede nad Hoffenheimom! Tako je momčad koju vodi trener Miro Davidović postala neslužbeni prvak Europe u ovoj kategoriji. Dinamo se na europsku završnicu plasirao pobjedom na 15. Memorijalu vukovarskih branitelja, kad su čak s 10:0 svladali vršnjake iz Rijeke. U grupnoj fazi Nike Premier Cupa u Berlinu Plavi su igrali protiv Olympiakosa, Šahtara i FC Honke. Nakon početnog 1:0 poraza nad grčkim prvakom, Plavi su svladali ukrajinski Šahtar, te u zadnjoj utakmici skupine koje je odlučivala o prolazu u četvrtfinale odigrali u neodlučeno (0:0) protiv finske momčadi FC Honka. Zatim je u četvrtfinalu uslijedila prava drama, produžeci i raspucavanje penala za 3:2 pobjedu i ulazak u polufinale! Sama završnica turnira odigrala se u nedjelju, 7. svibnja, u kampu Herthe Berlin. Dinamo je u polufinalu s dominantnom igrom svladao prašku Spartu s visokih 5:0. Hattrick postigao je Bartol Barišić dok je dva pogotka dodao Ante Crnac. U finalu Dinamo je igrao protiv Hoffenheima kojeg je svladao s 2:0! U finalu je Dinamo poveo na samom otvaranju susreta, već u 2. minuti pogotkom Ivana Šaranića, a veliki trijumf potvrdio je pogotkom Ante Crnac. Pioniri su tako, nakon 2013. godine, još jednom osvojili Nike Premier Cup!  - Ovo je de facto prvenstvo Europe, 16 najboljih momčadi i svu su na visokom nivou. Organizacija je zaista vrhunska, uvjeti isto vrhunski, evo igrali smo u finalu na pomoćnom terenu Herthe Berlin, gdje inače igra njihova druga momčad. Zaista, druga dimenzija - izjavio je trener Davidović nakon završetak turnira, te nadodao:  - Lijepo je pobijediti, ali treba ostati skroman i u porazu. Ovo je sjajno iskustvo za sve nas, biti prvi u državi je privilegija, a slaviti u europskoj završnici je nešto neopisivo. Hvala i našim ljudima koji žive u Njemačkoj, koji su nas došli bodriti, atmosfera je bila dobra i lijepa.   Podsjetimo, Nike Premier Cup organiziran je od strane Nikea od 1993. godine i postao je najveći svjetski turnir za ovu dobnu kategoriju. Ove godine nastupalo je preko 8.000 klubova iz cijelog svijeta i turnir se, na nacionalnoj razini, igrao u gotovo svim zemljama svijeta. Ipak, za razliku od 2013. kad je Dinamo osvojio svjetsku završnicu Nike Premier Cupa u Manchesteru, sada se natjecanje odvija na razini kontinenata te ne postoji više svjetska završnica. Tako se ove godine na europsku završnicu plasiralo 16 najboljih klubova diljem Europe, te je Dinamo bio predstavnik Hrvatske.   