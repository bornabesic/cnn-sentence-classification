Rodbina, prijatelji, predstavnici Hrvatskog paraolimpijskog odbora (HPO), zagrebački gradonačelnik Milan Bandić i drugi uglednici dočekali su u utorak navečer u Zračnoj luci Zagreb prvu skupinu naših paraolimpijaca koji su nastupili na 15. POI u Rio de Janeiru. Paraolimpijce su predvodili osvajači odličja, srebrni u skoku u dalj Zoran Talić i brončani bacač diska Velimir Šandor, a s njima su doputovali još bacačica koplja Milka Milinković, bacač kugle Miljenko Vučić te judašica Lucija Brešković, u pratnji trenera Gorana Grda, Ivana Čengića i Boška Rozge.  Zoran Talić je član zagrebačkog AKOSI Agrama, a u Riju je  skokom od 7,12 osvojio srebrno odličje u skoku u dalj za osobe s intelektualnim teškoćama. Time je 26-godišnji Talić ponovio uspjeh s POI u Londonu.  U svom prvom nastupu na paraolimpijskim igrama Velimir Šandor, koji je nakon prometne nesreće prije desetak godina završio u kolicima, osvojio je broncu bacivši disk 18,24 metara što je i najveći uspjeh 30-godišnjeg člana AKOSI Uspona iz Velike Gorice. Sretna nakon povratka iz Brazila bila je i naša najstarija paraolimpijka Milka Milinković (61) koja je u bacanju koplja osvojila deseto mjesto. Igre u Riju bile su desete na kojima je nastupila. Na POI je debitirala u Heidelbergu 1972. godine, a u Barceloni 1992. svojim kopljem osvojila i prvo hrvatsko odličje na paraolimpijskim igrama. Razlog za sreću ima i 34-godišnji Ogulinac Miljenko Vučić koji je na svojim prvim paraolimpijskim igrama osvojio šesto mjesto u bacanju kugle u konkurenciji slabovidnih sportaša bacivši kuglu do osobnog rekorda od 15,07 metara. I mlada judašica iz Kaštela Lucija Brešković (21) imala je u Riju premijeru na paraolimpijskim igrama. Ona je u kategoriji slabovidnih do 70 kg izgubila brončano odličje nakon što ju je u odlučujućoj borbi pobijedila paraolimpijska pobjednica iz Pekinga Naomi Soazo iz Venezuele. Luciju je prva hrvatska judašica koja je nastupila na paraolimpijskim igarama, a njezini još bolji rezultati mogu se očekivati već na sljedećim paraolimpijskim igrama koje će se za četiri godine održati u Tokiju.