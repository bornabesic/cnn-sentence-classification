Iako bez većine najboljih igrača (iz Top 10 svjetskog tenisa igrao je samo Novak Đoković) i ova runda Davisova kupa donijela je pregršt uzbuđenja, a bilo je i iznenađenja. Naši potencijalni suparnici Srbi (dok smo još bili u igri za četvrtfinale) obavili su posao protiv Rusa u Nišu već nakon drugog dana. Đoković i Viktor Troicki bili su prejaki za pomlađenu rusku reprezentaciju za koju su nastupili Karen Hačanov i Danil Medvjedev. Srbija će se, dakle, u četvrtfinalu od 7. do 9. travnja sastati sa Španjolskom i taj će se meč igrati u Srbiji, najvjerojatnije u Beogradu. Srbi već računaju na teniski klasik: veliki dvoboj između Novaka Đokovića i Rafaela Nadala. - Ne znamo za poraz u Nišu, ali četvrtfinale ćemo morati igrati u nekoj većoj dvorani. No, vraćat ćemo se Nišu kad god možemo - kazao je izbornik i igrač Srbije Nenad Zimonjić. Veliko iznenađenje dogodilo se i u Frankfurtu gdje je favorizirana Njemačka poražena od Belgije s 1:4. Te su se dvije reprezentacije dosad sastajale osam puta i Nijemci su dobili svih osam mečeva. Nije se očekivao prekid tradicije jer je domaćin imao u sastavu 22. i 29. tenisača s ATP liste Alexandra Zvereva i Philippa Kohlschreibera, a Belgija je s druge strane došla bez svojeg najboljeg tenisača Davida Goffina (11. na ATP listi) te su je branili 58. Steve Darcis i 141. Ruben Bemelmans. Sve je za Nijemce krenulo naopako već prvog dana kada je Kohlschreiber poražen od Darcisa sa 5:7 u tie-breaku petog seta. Nakon toga uslijedio je poraz u parovima, a na kraju je Darcis pomeo i mlađeg od braće Zverev.