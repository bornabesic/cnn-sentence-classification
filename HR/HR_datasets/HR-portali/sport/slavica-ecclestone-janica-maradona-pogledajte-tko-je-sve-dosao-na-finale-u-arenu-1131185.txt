Prvog dana finala Davisova kupa na tribinama zagrebačke Arene pojavilo se mnoštvo poznatih osoba iz hrvatskoga javnog života. Bilo je tu ponajviše sportaša, ali i poneki umjetnik poput glazbenika Nene Belana i glumca Tarika Filipovića te biznismena, primjerice vlasnik Adris Grupe Ante Vlahović. Hrvatske sportske legende predvodila je Janica Kostelić, novoimenovana šefica Središnjeg državnog ureda za sport. Kako priliči njegovoj dužnosti, hrvatske je tenisače došao bodriti i predsjednik Hrvatskog olimpijskog odbora Zlatko Mateša, ali u lijepom društvu. Naime, uz njega je sjedila njegova dugogodišnja prijateljica Slavica Ecclestone, bivša supruga šefa Formule 1 Bernieja Ecclestonea. Ovo je događaj kakav Dubravko Šimenc, najveći navijač među hrvatskim sportašima, ne bi propustio, a hrvatske tenisače bodrio je i “trener svih trenera” Ćiro Blažević, i to iz prvog reda do terena. Zagrebački gradonačelnik Milan Bandić pratio je prvi meč u društvu glavnog tajnika Saveza sporta grada Zagreba Zdenka Antunovića, a za Čilića su navijali i predsjednik SSGZ-a Nikola Dragaš i karataška legenda Vjekoslav Šafranić. Nad Marinovim nastupom, također s tribina Arene, najviše su strepili njegovi roditelji, ali i djevojka mu Kristina. >> Čilić nakon pobjede nad Delbonisom: Hvala publici, bila je vrhunska 