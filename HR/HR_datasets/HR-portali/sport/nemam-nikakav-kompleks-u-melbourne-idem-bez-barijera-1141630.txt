Prvi teniski Grand Slam turnir sezone Australian Open, koji u ponedjeljak počinje u Melbourneu, mogao bi ove godine donijeti dvije sasvim različite priče. Jednu mušku u kojoj će biti veliko čudo ako naslov ne osvoje Novak Đoković i Andy Murray, i drugu žensku, u kojoj će biti još veće čudo ako naslov obrani Njemica Angelique Kerber ili ga se ponovno domogne Serena Williams koja je taj turnir osvajala šest puta. O tenisačima se, naravno, puno više govori, a jedan od neizostavnih “prognozera” je Australac Patrick Cash, nekad četvrti tenisač svijeta, a danas stručni komentator na Eurosportu. – Teško je ne tipovati na Đokovića, zar ne? Ali Andy mu se strašno približio i sasvim zaslužuje biti svjetski broj jedan. O najboljem je odlučivao jedan meč, posljednji prošle sezone. Zato mislim da će se u Melbourneu voditi ogorčena borba između dvojice najboljih tenisača današnjice – kaže popularni Pat. Iako je Novak dobio njihov prvi okršaj u 2017. (Doha) i mogao bi nakon Australian Opena opet biti prvi, Cash malu prednost ipak daje Britancu. – Murray je mentalno konstantniji, izgleda opuštenije. Imao je nevjerojatnu prošlu sezonu i on će biti čovjek kojega treba pobijediti. Andy ima blistavu karijeru, ali još nije prebacio tu “magičnu granicu” na Australian Openu. No ja neću biti iznenađen ako taj trofej podigne ove godine – napomenuo je Australac. Murray je svojevrsni tragičar Australian Opena jer je u Melbourne Parku izgubio čak pet finala – četiri od Novaka Đokovića i jednom davno (2010.) od Rogera Federera. Kako je od Đokovića izgubio i prvi finale u novoj sezoni (Doha), mnogi bi mu rado prišili “kompleks Đoković”. – Nemam nikakvih mentalnih problema uoči Melbournea, to je sve iza mene. Idem pružiti sve od sebe i pokušati osvojiti trofej. No, neću se jesti i ako ne osvojim, a pri tome dam svoj maksimum – kazao je Murray za britanski The Times. Iza njega je ipak uspješna 2016. godina u kojoj je prvi put postao svjetski broj jedan te osvojio Wimbledon i zlato na Olimpijskim igrama u Riju. Postao je i kraljičin vitez (kao najmlađi u povijesti), iako nije siguran koliko je to pametno... – Razgovarao sam o tome s nekim bliskim ljudima. Nemam mnogo godina, a ponuđena mi je velika čast, ali i velika odgovornost. Još sam mlad, natječem se i ne želim da mi bilo što odvlači pozornost s terena – istaknuo je 29-godišnji Britanac.