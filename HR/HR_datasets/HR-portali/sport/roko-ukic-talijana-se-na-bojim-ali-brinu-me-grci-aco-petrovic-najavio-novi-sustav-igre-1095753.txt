Hrvatska košarkaška reprezentacija, koja će od 4. do 9. srpnja u Torinu pokušati izboriti mjesto na Olimpijskim igrama, u srijedu je iz Zagreba otišla u Sv. Martin na završni dio priprema, a uoči nastupa na kvalifikacijskom turniru jedan od najboljih hrvatskih košarkaša Bojan Bogdanović kaže da je optimist. "Naravno da sam optimist, jer da nisam, ne bih bio tu. Opet, treba biti realan i reći da su Talijani prvi favoriti za odlazak na Igre", izjavio je Bogdanović tijekom promotivnog okupljanja ispred zagrebačkog Arena Centra, gdje su hrvatski košarkaši bili 'na meti' desetine mladih obožavatelja koji su se tamo okupili. Bogdanović svoj optimizam temelji na atmosferi u reprezentaciji i igri koju su prikazali dolaskom Krunoslava Simona i Darija Šarića, koji su se posljednji priključili momčadi pod vodstvo izbornika Aleksandra Petrovića. "S dolaskom Simona i Šarića dobili smo na kreativnosti. Moglo se vidjeti kakva je to razlika, kad su oni došli, u odnosu na prvu utakmicu s Kanadom. Igra nam se drastično poboljšala i nadam se da smo pokazali neke smjernice kako bi trebali igrati u Torinu. Optmist sam jer stvarno imamo pozitivnu atmosferu u ekipi, Aco na nas prenosi pozitivno ozračje. Vjerujem da ćemo se znati dobro pripremiti za utakmice i, da tako kažem, znati 'prevariti' suparnike", istaknuo je igrač Brooklyn Netsa. 'Prevara' bi se mogla sastojati u petorci bez klasičnog centra, u kojoj će Šarić biti taj koji će se hrvati sa suparničkim peticama, a Bojan igrati na poziciji visokog krila. "Dosta teško nas je napadati, jer Šarić praktično može držati sve centre, a ja sve "četvrorke", tako da u tom preuzimanju druge ekipe nemaju puno prostora. No, i Grčka tako igra. Mislim da će sve tri ekipe, Talijani, Grci i mi, koje će se boriti za Rio, igrati na sličan način." Dario Šarić se u takvoj ulozi već nalazio tijekom svoje druge sezone u Anadolu Efesu, u kojoj je dodatno sazrio. "Više nisam ni ja mlad, imam 22 godine, postao sam jedan od pravih nositelja. Ako ćemo dobro igrati, moći ću pobrati veće zasluge, ali ako ćemo loše igrati, bit ću jedan od tih koji će snositi najveću odgovornost. To mi nije strana uloga. Naučiš se igranjem u Europi te uz vrhunskog i zahtjevnog trenera kakvog sam ja imao, nositi s tim pritiskom očekivanja", rekao je Šarić koji ozračje u reprezentaciji opisuje relaksiranijim nego prije. "Ne postoji pritisak da se nešto mora. Opušteniji smo. Nismo favoriti, idemo tamo napraviti što možemo. Talijani su sigurno favoriti, imaju izvanrednu ekipu, sedam-osam igrača po vrhunskim NBA i europskim klubovima. Grci su opasni i bez Spanoulisa, ali mi imamo svoje šanse. Kolike su one, vrijeme će pokazati", zaključio je Šarić. Za sve reprezentativce, osim Roka Ukića, ovo će biti prve olimpijske kvalifikacije. Kapetan reprezentacije je s uspjehom završio kvalifikacijski turnir za OI 2008. u Pekingu. No, ovaj će format biti nešto drugačiji. "Bit će brzo, drugačije od drugih natjecanja i na to trebamo biti spremni. Da budem slikovit, trebamo sve započeti s dobrom 'vibrom' i  zajahati val koji će nas odvesti do kraja. To nam daje veće šanse", kaže najstariji član naše reprezentacije koji slovi i za najboljeg analitičara suparničkih momčadi među igračima te je ovako analizirao suparnike: "Talijani su vrhunska individualna ekipa s puno dobrih napadača, ali i momčad koja je imala problema naći pravu kemiju te napadačke igre s obzirom na to da imaju puno strijelaca koji su isključivo strijelci, a nisu razigravači. Vidjet ćemo kako će Messina, koji je za njih najbolji mogući trener, u tako kratko vrijeme to uspjeti posložiti. Međutim, kako god oni izgledali, mi imamo kvalitetu za suprotstaviti im se i možemo dobro odgovoriti na njihovu postavu. Imaju slabe točke koje neće moći sakriti i imamo ih gdje napasti. Apsolutno ih respektiram, ali ih se nimalo ne bojim." No, s Grčkom je već drugačija situacija. "Grci me više brinu, iako je opća percepcija da dolaze s nekom lošijom ekipom, a mislim da to uopće nije slučaj. Igraju u pripremama sjajno, imaju super ekipu i bez obzira što nema Spanoulisa i Zizisa, bit će itekako opasni. Bit ćemo mi spremni i za Grke, pokazali smo i lani da možemo s njima igrati. No, osobno bih radije igrao dvaput s Talijanima, nego jednom s Grcima", ističe Ukić koji upozorava i na dvoboj s Tunisom, drugim suparnikom u skupini: "Mi se uvijek trebamo birnuti zbog reprezentacija poput Tunisa i moramo ih shvatiti maksimalno ozbiljno, jer ćemo inače imati problema. Imali smo problema i s Filipinima, od Senegala smo i izgubili na SP-u 2014. S tim smo Tunisom igrali i na SP-u 2010. pa ih nismo baš razvalili. Moramo ih respektirati, ali i biti svjesni svoje kvalitete te ju iskoristiti." Izbornik Aleksandar Petrović zadovoljan je učinjenim i viđenim u dosadašnjem dijelu priprema. "Odradili smo sve što smo trebali. Ozljeda nema, nitko nije propustio trening. Osim prve utakmice u kojoj smo 'kašljucali', jer nismo imali Simona i Šarića, a nismo se ni taktički pripremali za Kanadu, sve ostalo je bilo korektno", kaže Petrović i najavljuje promjene u sustavu igre u odnosu na ono što je ova reprezentacija igrala posljednjih godina: "Ovo će biti drugačija Hrvatska, jer će kreatori biti na drugim pozicijama. Za to će biti zaduženi i Simon i Šarić pa će to drugačije izgledati. Moramo igrati i kvalitetniju obranu da bi svoju priliku za Rio znali uhvatiti." Što se suparnika tiče, nikakvih nepoznanica nema. "Sve smo gledali, sve znamo, prvenstveno Italiju i Tunis, ali gledali smo i Grčku. Znamo sve o njima, sad trebamo u ovih pet dana dodatno ispolirati stvari koje nam trebaju za Italiju i Tunis." Kod Petrovića, kao ni kod njegovih izabranika, nema euforije. "Nismo favoriti, nismo autsajderi. Idemo odigrati jedan hrabar turnir i prilika će se, vjerujem, ukazati. Kako je sve kratko, moramo biti spremni zgrabiti priliku kad se ukaže. Talijani su medijski izloženi kao veliki favoriti. No, ako logistika bude korektno posložena, tako da ne bude pet lopti na stranu domaćina, bit će šanse i za ostale reprezentacije", zaključio je hrvatski izbornik. Reprezentativci će se do 2. srpnja pripremati u Sv. Martinu, a tada će se zaputiti prema Torinu, gdje će od 4. do 9. srpnja pokušati osvojiti prvo mjesto, jedino koje vodi u Rio de Janeiro. Hrvatska će 5. srpnja (21 sat) protiv Italije odigrati prvu utakmicu na turniru, a dan poslije protiv Tunisa (21 sat) i drugu u svojoj skupini. Tada će biti poznat redoslijed u skupini i hoće li Hrvatska 8. srpnja zaigrati u polufinalu te tko će joj u tom dvoboju biti suparnik. U drugoj skupini su Grčka, Meksiko i Iran. Finalni dvoboj na rasporedu je u subotu, 9. srpnja, (21 sat), a nadamo se da ćemo u njemu gledati i hrvatske košarkaše, koji bi se plasmanom na olimpijski turnir barem djelomično iskupili za prošlogodišnji neuspjeh na EuroBasketu.