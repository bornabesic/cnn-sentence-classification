Međunarodna nogometna federacija (FIFA) dozvolila je još dvojici nogometaša nastup za reprezentaciju Kosova koja u kvalifikacijama za SP 2018. godine igra u skupini s Hrvatskom. Dozvolu za nastup u dresu kosovske vrste dobili su napadač australskog Melbourne Victoryja Besart Berisha (31), te branič belgijskog Mouscrona Mergim Vojvoda (21). Berisha je od 2006. do 2009. igrao za Albaniju, dok je Vojvoda nedavno igrao za mladu albansku vrstu. Obojica će imati pravo nastupa već ove subote kada Kosovo gostuje u Antaliji protiv Turske. U kvalifikacijama za Svjetsko prvenstvo u Rusiji 2018. godine Kosovo se natječe u skupini I gdje zauzima posljednje mjesto s jednim bodom iz tri susreta. U vodstvu su Hrvatska koja je nedavno pobijedila Kosovo 6-0 i Island sa po sedam bodova, Ukrajina ima pet, Turska je sakupila dva boda, a Finska jedan. >> HNS novčano kažnjen zbog incidenata navijača na Kosovu, Fifa prijeti strožim sankcijama 