Ubrzo nakon što je dogovorio borbu s Fabijom Maldonadom, Fedora Emelianenka je dio kolega kritizirao zbog odabira nedoraslih protivnika. Velika želja, ne samo UFC-ovih čelnika, već i MMA fanova je ta da ponajboljeg teškaša u povijesti ovog sporta vide u najjačoj promociji, odnosno UFC-u. Ako je vjerovati riječima ruskog velikana, ta želja bi se uskoro mogla i ostvariti, piše Fight Site. “I dalje pregovaramo s UFC-om, nismo ih prekrižili. Vjerojatnost da ću se boriti tamo je prilično velika”, izjavio je Emelianenko za Sovsport i time ponovno uzbudio brojne obožavatelje. Nije ovo prvi put da legendarni borac najavljuje potencijalni prelazak u UFC. Već smo svjedočili pokušajima njegovog dolaska na trenutno najveću borilačku pozornicu, ali uvijek bi pregovori zapeli i uslijedilo bi međusobno upiranje prstima i prebacivanje krivnje s jednog na drugi kraj. Podsjetimo, Fedor je ranije izjavio kako je zainteresiran za revanš s UFC-ovim aktualnim prvakom Fabricijom Werdumom. S druge strane, njegov sunarodnjak Alexey Oleinik je nedavno otkrio kako je “The Last Emperor” odbio UFC-ovu ponudu koja je bila unosnija od one Rizinove. Bilo kako bilo, ispred Fedora je susret s Maldonadom kojem ćemo svjedočiti 17. lipnja na eventu u Sankt Peterburgu. 