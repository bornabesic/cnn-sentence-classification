Foto: Screenshot RUŽAN  i rijetko viđen incident dogodio se nakon meča za IBF-ov privremeni pojas super srednje kategorije u Oxon Hillu u Marylandu, gdje je Amerikanac Andre Dirrell osvojio naslov. Dirrell je pobijedio venecuelanskog boksača Josea Uzcateguija koji je diskvalificiran zbog udaranja nakon zvona, ali najprljaviji udarac pao je tek nakon meča. Na kraju osme runde Uzcategui je pogodio Dirrella nakon kraja runde, a zbog ranijeg upozorenja, ovaj put je diskvalificiran, a Amerikanac proglašen pobjednikom. No u ring je odmah uskočio Dirrellov ujak i član tima Leon Lawson koji je bijesan zbog ponašanja Uzcateguija iznenadio Venecuelanca snažnim i preciznim krošeom koji ovaj nije ni očekivao. Navodno je policija odmah stigla po Lawsona koji je brže-bolje napustio dvoranu. Dirrell se ispričao svima zbog incidenta.