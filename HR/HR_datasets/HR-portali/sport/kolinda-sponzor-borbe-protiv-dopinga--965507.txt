Foto: Facebook  POD pokroviteljstvom predsjednice Kolinde, u srijedu, 26. travnja 2017. godine, u zagrebačkom hotelu Panorama održat će se s početkom u 14 sati simpozij "Doping u vrhunskom sportu". I dok se predsjednica revno bori za čistoću u sportu, u intimnom okruženju ne smetaju joj osuđeni dileri i osumnjičenici za težak kriminal.  Simpozij, čiji su organizatori Hrvatski olimpijski odbor i njegova Zdravstvena komisija, okupit će više od 120 hrvatskih trenera. Cilj je educirati ih kroz predavanja vrhunskih stručnjaka o štetnosti dopinga i time zaštititi temeljno pravo sportaša na sudjelovanje u sportu oslobođenom od dopinga te unaprijediti zdravlje i jednakost sportaša. Očekuje se dolazak više od 120 trenera. O važnosti borbe protiv dopinga, dozvoljenim i zabranjenim sredstvima, zamkama u dopingu, postupku doping kontrole te anemičnoj hipoksiji u sportu govorit će članovi Zdravstvene komisije HOO-a dr. Miran Martinac, prof. dr. Boris Labar, dr. Zoran Bahtijarević, doc. dr. Dinko Pivalica, zatim predstojnik službe za antidoping Hrvatskog zavoda za toksikologiju i antidoping prim. dr. sc. Zoran Manojlović te voditeljica zdravstvene skrbi u HOO-u Mimi Vurdelja. Simpozij će završiti održavanjem okruglog stola čiji će sudionici biti treneri zlatnih olimpijaca Ratko Rudić i Nikola Bralić, izbornik hrvatske košarkaške reprezentacije Aleksandar Petrović, zlatni olimpijac Valent Sinković te brončani olimpijci Martina Zubčić i Filip Hrgović. Očekujemo i dolazak predsjednice za prigodno fotografiranje s uspješnim sportašima.