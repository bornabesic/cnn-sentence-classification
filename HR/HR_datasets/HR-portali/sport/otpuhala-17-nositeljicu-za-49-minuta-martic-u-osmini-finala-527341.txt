Petra Martić definitivno se vraća na veliku scenu svjetskog tenisa! Hrvatska tenisačica, 290. na rang-ljestvici, senzacionalno je svladala 19. igračicu svijeta, Latvijku Anastasiju Sevastovu, 6-1, 6-1 za samo 49 minuta i izborila osminu finala Roland Garrosa. Bio je to potpuno jednosmjeran meč u koji je Splićanka, koja se posljednjih godinu i pol muči s ozljedom leđa, ušla uraganski unatoč činjenici što je meč morao biti prebačen sa subote na nedjelju zbog kiše u francuskoj prijestolnici. Čak je triput lomila Latvijku u prvom setu i za 22 minute povela 6-1. Sevastova je u drugom setu tek uspjela preživjeti svoj prvi servis-gem u kojem je spašavala dvije break-lopte, no potom se ponovo raspala i još dvaput gubila servis. Martić je odservirala za ponavljanje najvećeg uspjeha na Grand Slamu, četvrtog kola Pariza iz 2012., kada ju je izbacila Njemica Angelique Kerber. Ove je godine u Parizu već dobila šest mečeva jer je glavni turnir izborila kroz kvalifikacije. Hrvatica je osvojila čak dvostruko više poena od Latvijke (56-28) i izgubila je svega pet poena nakon prvog servisa (83 posto) što je, uz 71 posto ubačenog prvog servisa, bilo i više nego dovoljno za pobjedu protiv Sevastove u njihovu prvom međusobnom ogledu. U ponedjeljak će Petra za četvrtfinale igrati protiv Ukrajinke Eline Svitoline, pete nositeljice, koja je rutinski svladala Poljakinju Magdu Linette 6-4, 7-5. Martić je na ovogodišnjem Roland Garrosu osvojila više bodova nego što ih je imala cijele godine. Na rang-ljestvici uživo skočit će na 126. poziciju, a još je jedna pobjeda dijeli od ulaska u Top 100.