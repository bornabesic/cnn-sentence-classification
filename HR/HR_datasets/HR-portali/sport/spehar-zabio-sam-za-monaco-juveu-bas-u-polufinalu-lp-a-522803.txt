Polufinale Lige prvaka, 1998. godina - Monaco i Juventus. Henry, Trezeguet i Barthez s jedne strane, a Del Piero i Zidane s druge. I jedan Hrvat. Robert Špehar. Juve je prošao u finale, a priliku za revanš Monaco ima danas. - U četvrtfinalu smo izbacili United. Imali smo sjajnu momčad, a za Juve uvijek kažem da su igrali ‘Del Piero i ostali’. Prvu smo izgubili 4-1, u uzvratu smo vodili 2-1, imali šansi za treći gol, ali tad se ‘pojavio’ Del Piero i zabio za 2-2 i naš kraj - rekao je Špehar, koji je zabio za konačnih 3-2. - To mi je jedan od najdražih golova u cijeloj karijeri, glavom sam matirao Angela Peruzzija - kaže Špehar. Još jedan Hrvat, Jerko Leko, ostavio je dubok trag tijekom četiri sezone u Monacu. Planirao je ići na polufinale, no obaveze su ga spriječile. - Ali otići ću na proslavu naslova prvaka Francuske. To mi je velika želja - rekao je Leko. Monaco nije poznat po vatrenima navijačima, pa će i to Juventusu olakšati stvari - To je gospodski klub, navijači su, ajmo tako reći, viša škola - objašnjava Leko, koji je u Monte Carlu obožavan. Igrao je od 2006. do 2010., a u klubu ga nisu zaboravili. - Baš su mi iz Fan shopa za rođendan poslali dres. Puno sam trošio u fan shopu, nosio bih deset dresova u reprezentaciju - kaže Leko, koji je bio suigrač današnjem zamjeniku kapetana Valèreu Germainu. - On je jedini iz današnjeg Monaca koji je igrao sa mnom. Ostao sam u kontaktu s liječnicima, fizioterapeutima...- kaže Leko. Princ Albert stalni je gost utakmica. - Ma on je prije svake utakmice, bilo to prvenstvo, kup... bio u svlačionici. Pozdravio se sa svima i poželio nam sreću. Tko zna kakav bi se nogomet igrao u Monte Carlu da nema njega. Sam po Monte Carlu vozi auto, pokušava što manje biti uz tjelohranitelje. Često je znao poslije utakmice ići s nama u restorane. Često je dolazio i u Hrvatsku, u ratu je puno donirao našoj zemlji - rekao je Špehar. 