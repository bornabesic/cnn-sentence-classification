Policija raspolaže podacima da se u petak mogu očekivati izgredi na utakmici Hrvatska – Ukrajina, zbog čega poduzima sve mjere kako bi to spriječila, doznaje se u Ravnateljstvu policije. MUP-ova inspekcija u srijedu je u više hrvatskih gradova provela nadzore prostora kojima se koriste udruge navijača, ali tamo nisu pronađena pirotehnička sredstva, neslužbeno doznaje Hina. Policijski nadzori u desetak gradova Nadzori su obavljeni u desetak gradova, a na meti inspektora bili su navijački prostori zagrebačkih BBB-a, splitske Torcide, riječke Armade, vinkovačkih Ultrasa, osječke Kohorte, šibenskih Funcuta... Nadzor je obavljen temeljem Zakona o eksplozivnim tvarima, a u policiji kažu kako je, s obzirom na prošlotjedna događanja, itekako bilo potrebe za inspekcijskim nadzorom navijačkih prostora. Utakmicu na maksimirskom stadionu i širu gradsku zonu osiguravat će nekoliko stotina policajaca, a iz Ravnateljstva policije upozoravaju da će prije, za vrijeme i nakon utakmice snimati stadion i prostor oko stadiona kako bi policija mogla naknadno lakše identificirati eventualne izgrednike. Policija će također diljem Hrvatske provjeravati nalaze li se osobe, koje su pod zabranom dolaska na utakmice, na adresama za koje su policiji rekle da će se tamo nalaziti tijekom utakmice. U Hrvatskoj  je izrečena zabrana dolaska na nogometne utakmice za 149 osoba, pa oni nadležnoj policijskoj postaji moraju prijaviti mjesto na kojem će se nalaziti za vrijeme utakmice, što policija zatim provjerava na terenu. Orepić: Policija će učiniti sve da utakmica prođe u redu Ministar unutarnjih poslova Vlaho Orepić izjavio je u četvrtak kako očekuje da će utakmica Hrvatska – Ukrajina proći u redu, a policija će učiniti sve da tako i bude. Prema medijskim napisima, iz nekih navijačkih krugova najavljeno je da će na utakmici izazvati nerede s namjerom da ona bude prekinuta, kao bi time izrazili nezadovoljstvo vodstvom i radom Hrvatskog nogometnog saveza. Orepić je rekao da je policija u kontaktu s navijačkim skupinama te da je poduzet niz operativnih radnji. Zagrebačka policija ističe da je utakmica procijenjena utakmicom visokog sigurnosnog rizika, zbog čega će na osiguranju biti angažiran veći broj policajaca. S obzirom na to da se očekuje dolazak većeg broja navijača te organiziranih domaćih i gostujućih navijačkih skupina, policija najavljuje da će poduzimati mjere i radnje sukladno Zakonu o policijskim poslovima i ovlastima, Zakonu o javnom okupljanju, Zakonu o sprječavanju nereda na športskim natjecanjima i drugim propisima kako bi utakmica prošla u povoljnom sigurnosnom ozračju. Upute za građane i posjetitelje Policija obavještava građane i posjetitelje da je prostor poligona Borongaj i kod Kipa sportaša organizator rezervirao za potrebe "fun zone" i parkirališta za gostujuće navijače i akreditirana vozila.             Posjetitelje poziva da u bližoj zoni stadiona Maksimir ne parkiraju vozila na prometnicama, nogostupima i prostorima koji nisu predviđeni za parkiranje ili na kojima je parkiranje zabranjeno kako ne bi dolazilo do ometanja ili zastoja u odvijanju prometa. Građanima preporučuje korištenje javnog gradskog prijevoza za dolazak na stadion, a građani koji žele doći osobnim vozilima mogu ih parkirati izvan uže zone stadiona. Poziva ih se također da zbog očekivanog dolaska većeg broja navijača i opsežnih mjera sigurnosti, koje će se provoditi prilikom ulaska na stadion, do stadiona dođu ranije kako bi se izbjegle gužve. Ulazi za gledatelje, prema odluci organizatora, bit će otvoreni od 18 sati, a u funkciji će biti i svi sektori, odnosno tribine stadiona. Prilikom ulaska na stadion posjetitelji moraju pokazati ulaznicu koja glasi na njihovo ime i osobnu iskaznicu ili drugi dokument. Ulaznica za domaće navijače na dan utakmice neće se prodavati na stadionu, već na blagajnama KC-a Dražen Petrović od 10 do 20 sati. Policija podsjeća posjetitelje na zabranu unošenja na stadion alkoholnih pića, staklene ambalaže, droga, pirotehničkih sredstava, oružja, kišobrana, upaljača, plastičnih boca i drugih krutih predmeta, torba i ruksaka, zastava na drvenim ili metalnim štapovima. Zabranjeno je i unošenje transparenata, zastava ili drugih stvari kojima se iskazuje ili potiče mržnja i nasilje na temelju rasne, nacionalne, regionalne ili vjerske pripadnosti te pjevanje pjesama ili dobacivanja poruka kojima se potiču mržnja ili nasilje. >> Jerko Leko: Ukrajinci jako uvažavaju nas Hrvate... Naši narodi su dijelili sudbinu, u isto vrijeme se osamostaljivali 