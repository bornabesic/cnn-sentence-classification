Tekst: Totalsport Foto: AFP IDUĆU će se sezonu Finac Kimi Räikkönen, svjetski prvak u Formuli 1 s Ferrarijem 2007. godine, utrkivati u Svjetskom reli-prvenstvu. Potpisao je jednogodišnji ugovor s Citroën Junior Teamom. Informaciju su potvrdili iz francuske momčadi, i to na predstavljanju u petak ujutro: "U ovom trenutku imam jednogodišnji ugovor. Vidjet ćemo što će biti kad se on približi kraju. U svakom slučaju, iznimno se radujem skorašnjem testiranju automobila te nastupu na prvoj utrci sezone", izjavio je tom prigodom 30-godišnji Finac. Citroën Junior Team ima sponzorsku podršku Red Bulla, Finčeva osobnog sponzora, koji je odradio ključnu ulogu u spajanju Kimija s Francuzima. Fuzija s Red Bull Racing Teamom u Formuli 1 uoči 2011. godine stoga se čini i više negoli izglednom opcijom u budućnosti. Suvozač Räikkönenu u CTJ-u bit će sunarodnjak Kaj Lindström, dok će bodove momčadi skupljati skupa s dolazećom zvijezdom, 25-godišnjim Francuzom Sebastienom Ogierom. Citroën Junior Team druga je momčad koju motorom i automobilom (C4) opskrbljuje francuski proizvođač. Prvu predvode šesterostruki uzastopni svjetski prvak Sebastien Loeb i Španjolac Daniel Sordo. Bit će zanimljivo vidjeti može li se Räikkönen ubaciti u ravnopravnu borbu za naslov u svojoj "djevičanskoj" sezoni. Kalendar Svjetskog prvenstva u reliju za sljedeću sezonu još nije poznat. Poznato je da će Kimi, kao i njegova momčad, nastupiti na 11 od 12 natjecanja, svima osim na Novozelandskom reliju. Prvi put novi će automobil Räikkönen moći iskušati 28. siječnja sljedeće godine u Rovaniemiju, na prvom natjecanju Finskoga nacionalnog prvenstva u reliju.