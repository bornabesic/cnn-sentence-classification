GOLDEN STATE je, a to je mišljenje većine stručnjaka, trenutačno najbolja košarkaška družina na svijetu i glavni je favorit za naslov NBA prvaka. Warriorsi su na dobrom putu da po treći put zaredom zaigraju u velikom finalu. Prije dvije godine osvojili su naslov prvaka protiv Clevelanda, a lani su u finalu bili bolji LeBron i društvo. Kako stvari stoje, bila bi senzacija da ove dvije momčadi izbore i treće zajedničko finale u nizu. Premda je košarka kolektivni, a ne individualni sport, poprilično iznenađenje u košarkaškom svijetu izazvao je izbor najboljih petorki NBA-a u kojem niti jedan igrač Golden Statea, najvećeg favorita za naslov prvaka, nije pronašao mjesto u najboljoj petorci NBA lige za ovu sezonu. Novinari širom svijeta svojim su glasovima izabrali najbolji petorku, a u njoj su svoje mjesto našli Houstonov majstor James Harden, triple-double monstrum iz Oklahome Russell Westbrook, najbolji igrač na svijetu LeBron James, Kawhi Leonard iz Spursa i centar New Orleansa Anthony Davis.  Drugu petorku čine Isaiah Thomas iz Bostona, Steph Curry iz Golden State, suigrač mu Kevin Durant, zatim grčko čudo Giannis Antetokounmpo iz Bucksa te francuska zvijezda iz Utaha Rudy Gobert.  Mjesto u trećoj petorci zaslužili su DeMar DeRozan (Toronto), John Wall (Washington), Jimmy Butler (Chicago), Draymond Green (Golden State) i DeAndre Jordan (LA Clippers).  Preostale NBA nagrade za MVP-a, novaka godine, najboljeg obrambenog igrača, najboljeg šestog igrača, igrača koji je najviše napredovao te trenera godine, bit će dodijeljene 26 lipnja u New Yorku.