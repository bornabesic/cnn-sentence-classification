Baš na dan kada se obilježava 21. godišnjica preranog odlaska Kreše Ćosića, Cibona i Zadar (20 sati) igrat će treću utakmicu polufinala doigravanja u jednom od najnapetijih ozračja u posljednje vrijeme. A upravo su to jedini hrvatski klubovi za koje je Ćosić svojedobno igrao i Krešo je valjda jedini zadarski košarkaš koji je obukao Cibonin dres a da u Zadru nije izvrijeđan. Svi ostali prolazili su teške trenutke, poput Popovića, Šarlije, Longina, Žuže... Da cibosi nisu gospoda... A da je voljom Božjom mogao čuti što su njegovi Zadrani u subotu skandirali Ciboninu treneru Mulaomeroviću i Ciboninu Amerikancu Florenceu, ali i da je vidio Rozićev brutalni lakat u Bašićevu glavu, Krešo bi se jako ražalostio. – Da je Krešo još uvijek među nama, ovo se ne bi ni dogodilo jer je on bio čovjek koji spaja, a ne razdvaja. Vjerujte mi, ovakve stvari se ne bi događale, a hrvatska košarka bila bi na višim stepenicama od sadašnjih – ističe obiteljski prijatelj Ćosićevih Vlado Vanjak, Zadranin koji je ne tako davno bio Cibonin sportski direktor. A baš za njegova mandata dogodilo se da je Cibona pobijedila Široki, u utakmici u kojoj joj pobjeda nije trebala, što je spasilo Zadrane od ispadanja iz ABA lige. Ovaj je put pak Cibona pomogla Zadru da se izbori za status regionalnog ligaša, no ni to zadarskim navijačima nije bilo dovoljno da pristojno navijaju. – Ja bih i nakon svih uvreda na svoj račun opet odigrao maksimalno korektno protiv Kvarnera i ne bih birao suparnika u polufinalu, pa makar mi se sve ovo ponovilo – kazao je Mulaomerović i dalje razočaran ponašanjem zadarske publike, ali i vodstvom zadarskog kluba koje na to ne reagira pa istaknuo: – Da naši Smogovci tako vrijeđaju nekoga od igrača Zadrana kao što to nama čini Tornado, ja bih imao hrabrosti tome se usprotiviti pred vama novinarima. A hrabrosti je smogao i Cibonin kapetan Marin Rozić, igrač koji nerijetko ima višak borbenosti i koji se javno ispričao Lovri Bašiću za lakat u glavu i tri šava. – Nisam imao namjeru Bašića ozlijediti, pustiti mu krv. Sve je to izgledalo ružnije no što jest, a ta se situacija potencirala do te mjere da sam se pobojao da netko neće zatražiti moje izručenje Haagu. Bilo je to od mene pretjerano i ja mu se ovim putem ispričavam. Žao mi je što to nisam dolje napravio, no kada mi je on ponovo ušao u vidokrug, vidio sam da mi spominje krvne srodnike i da to prilično maštovito kombinira s nekoliko seksepilnih glagola pa je možda i bolje da mu nisam bio blizu. Ja mu ne zamjeram ništa, to je bila reakcija pod adrenalinom, a svima Zadranima mogu reći da moji suigrači i trener nisu bili gospoda za Zadar bi sezona već bila završena i ne bi igrali ABA ligu. Florenceu kazna od 1000 kn I Mula i Roza pozvali su Zagrepčane da podrže cibose u ovom važnom trenutku, ali su pozvali i zadarske navijače da dođu u Zagreb navijati za svoje ljubimce pa da se stvori pamtljiv ugođaj. Kako doznajemo, u Zagrebu bi se moglo pojaviti nekoliko stotina navijača Zadra, među kojima će se naći i zadarski studenti u glavnom gradu. A Smogovci su već na željezničkom nadvožnjaku kod Cibonine dvorane već izvjesili transparent s pozivom Zagrepčanima na utakmicu. Dan uoči utakmice oglasio se i povjerenik natjecanja Dražen Jendriš koji nije kaznio Rozića jer to ne može učiniti na osnovi pregleda usporene snimke kada mu već suci nisu ništa dosudili. No zato je kažnjen njegov suigrač Florence (1000 kuna) zbog tehničke zarađene bacanjem bačenih predmeta natrag u publiku, a kažnjen je i KK Zadar kao organizator utakmice, i to s 15 tisuća kuna. S 10 tisuća zbog vrijeđanja po rasnoj osnovi, a s pet tisuća za bacanje tvrdih predmeta na košarkaški teren.  >>Mulaomerović 'poludio' na Zadrane: Ovo je sramota, trebao sam pustiti utakmicu Kvarneru! 