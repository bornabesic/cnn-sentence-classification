Damir Martin postao je veslač-slučaj jer želi i dalje surađivati s trenerom koji ga je odveo do olimpijskog srebra, a tog istog trenera njegov klub ne želi. – Trešnjevka se Srećku Šuku zahvalila na suradnji, jer se počeo baviti i sportskom politikom, a ne samo trenerskim poslom pa je to sada stvar izbora Damira Martina. Nitko od njega ne traži da se odrekne svog trenera i u tom smislu on začas može dobiti ispisnicu i otići u drugi klub. Nažalost, da bi mogao nastupati za reprezentaciju, on mora biti član nekog kluba – kazao nam je predsjednik Hrvatskog veslačkog saveza Branimir Bašić koji je cijelu priču rutinerski relativizirao. Sa Srećkom sam najsretniji No, ista priča gledana iz ugla Damira Martina izgleda prilično slojevito. – Sve je krenulo od HVS-ova neprihvaćanja Srećkova plana i programa. Zatražio je da moj tim ima na raspolaganju jedan kombi i jednu prikolicu jer nemamo jednako mjesto priprema kao i Sinkovići. S obzirom na to da je ispala visoka svota, oni su na prvu rekli da to neće prihvatiti na što je Srećko kazao da više ne može biti moj trener ako mu nije prihvaćen plan i program rada i ako nema potporu Saveza. Damir ističe da je od tada prošlo nekoliko mjeseci, a da se ništa nije dogodilo. – Za to vrijeme Savez nije ponudio niti jedno drugo rješenje. Dogovorili smo da će me Srećko trenirati do 1. ožujka do kada će biti ponuđeno novo rješenje, no kako do njega nije došlo, ja sam odlučio da Srećko Šuk i dalje bude moj trener. On je najveći čarobnjak od svih kojega jako malo ljudi razumije, a ja sam jedan od tih i zato ga i cijenim. Zašto VK Trešnjevka, čiji je Damir član od 2003., to ne želi? – Kažu da ga ne žele jer je “bezobrazna i nemoralna osoba” te da s takvim profilom ne može biti dio kluba. Kad sam to čuo, odmah sam se ispričao predsjedniku i članovima UO što sam u Riju “osramotio” klub s osvajanjem olimpijskog srebra pod Šukovim vodstvom. To je od mene doista bilo krajnje bezobrazno i nemoralno. No, ja sam, radeći sa Srećkom, iz godine u godinu bio sve brži i sve snažniji i on je jedina opcija za nastavak moje karijere. Što je to toliko nemoralno i bezobrazno u njegovu radu? – Da i jest takav, ne vidim kakve to veze ima s njegovom stručnošću. A ja doista želim zaštititi struku jer jedino će ona odvesti sportaša na vrh, a ne novac i politika. Uostalom, ako je struka vrhunska, novac će sam doći, ali i nisu najbitniji za sportski rezultat. Je li to tlapnja ili istina da su Damiru nuđeni sponzorski auto i status samca broj jedan ako se odrekne Šuka i ostane u Trešnjevci? - Takav sam poziv dobio dok sam bio na pripremama u Zatonu. Ta osoba nije u upravi kluba niti u upravi HVS-a, ali politički djeluje već dulje u hrvatskom veslanju. Na sastanku s njima, uprava kluba se od toga ograđivala. Izlazom iz ove pat-pozicije čini nam se prelazak Damira Martina u neki drugi klub? – S obzirom na to da sam ja ove sezone već nastupao za Trešnjevku postavio sam pitanje mogu li u slučaju odlaska iz ovog kluba ove sezone nastupati za drugi klub. Na to sam dobio samo usmeni odgovor gospodina Bašića, ali ne i pismeni. S obzirom na to da to u Statutu Saveza nije jasno definirano i da nemam povjerenja u gospodina Bašića, jer je on i član UO Trešnjevke, tražio sam razjašnjenje pravno statutarne komisije od koje očekujem i odgovor na to mogu li nastupati za reprezentaciju ako sam bez kluba. Premda je posve izvjesno da iz Trešnjevke odlazim, jer ne dijelim iste vrijednosti s ljudima koji vode taj klub, ja sada ne želim spominjati ime zainteresiranog kluba da mu se ne bi što dogodilo. Možda nas netko drugi želi Po Damirovim riječima, predsjednik HVS-a Branimir Bašić je na suprotnoj strani od njegove? – Moglo bi se dogoditi da Skupština HVS-a odlučuje je li Savezu važniji najbolji hrvatski sportaš u izboru Sportskih novosti ili predsjednik Saveza. Kada dođe do ovakvih sukoba, sportaši znaju potražiti i drugi barjak. Hoće li i Damir? – To je posljednja opcija, o kojoj ne želim niti misliti. No, ima sigurno zemalja, možda i neka susjedna, koja bi prihvatila Srećka i mene. Naš Savez, nažalost, uopće nema strategiju kako omogućiti nastupe i meni i Martinu Sinkoviću na velikim natjecanjima dok se njegov brat Valent ne vrati. Stoga nas pretvaraju u gladijatore koji se tuku za poziciju. Premda je Martin Sinković kazao da njega ne zanima nastup u samcu na EP-u i da čeka povratak brata Valenta, Damir Martin nije siguran da se to neće i dogoditi. – Zasad imam samo riječ izbornika da će beogradska regata biti kriterijska za EP, no ako se do tada oporavi Valent, onda to ona neće biti. Dakle, ja ne znam za što se spremam. Do prije tri tjedna pripremao sam se za rujanski SP, a sada se moram pripremati za prvu regatu Svjetskog kupa kao utrku koja je “biti ili ne biti”.  >>Valent Sinković: Karijera mi nije ugrožena