Mats Wilander nije samo zvijezda Eurosportove emisije “Game, sets and Mats” nego je i sedmerostruki osvajač Grand Slama, tenisač koji je takav senzacionalni uspjeh ostvario do 24. godine. Ne treba previše napominjati da mnogi u vrijeme cijele karijere ne stignu ni blizu tolikih titula. Zato je uvijek zanimljivo čuti što takav znalac s bogatim igračkim iskustvom ima reći kad je tenis tema. U ekskluzivnom telefonskom intervjuu za tjednik Max! Germanijak napravio je baš to i otkrio svoje favorite na nadolazećem Australian Openu, koji je osvajao triput u karijeri. Nije tom prilikom propustio ni reći što misli o formi našeg najpotentnijeg teniskog trojca trenutačno – Marina Čilića, Borne Ćorića i Ane Konjuh, piše Max! Također, ovaj turnir u Melbourneu za hrvatske ljubitelje tenisa poseban je jer će ga prvi put moći pratiti na hrvatskom Eurosportu, koji ujedno ima i ekskluzivna prava za sve Grand Slam turnire u sezoni, što nije mala stvar s obzirom na to da je riječ o više od tisuću sati tenisa! – Nastase i Connors su bili moji heroji. Iako je u glavi svima nama u generaciji primjer bio Borg, ipak smo svi željeli biti kao Nastase i Connors. Bili su otkvačeni, zabavni, ludi... Za mene najbolji – rekao je Mats i potom otkrio tko su mu trenutačni heroji, barem kad je riječ o osvajanju Australian Opena ove sezone: – Đoković i Kerber su favoriti ako si u glavi sve poslože kako treba. Kao konkurenciju Đokoviću vidim samo Murraya, a kod žena Halep i Serenu Williams. Može li tko sa strane uzdrmati situaciju u muškoj konkurenciji? – Naravno, nikome neće biti drago igrati protiv Kyrgiosa, Zvereva i Dimitrova. Igraju sve bolje, posložili su sve detalje koji su im nedostajali i spremni su za velike stvari. Sigurno bi mogli napraviti pokoje iznenađenje i izbaciti nekog na vrhu. Uz sve njih iznenaditi bi mogao i Raonić, ali ovaj trojac svakako može poremetiti aktualni poredak u svjetskom tenisu. Kyrgios igra kod kuće i tamo je uvijek najbolji, Zverev je budući broj jedan, a Dimitrov me oduševio promjenama u igri, stvarno igra u vrhunskoj formi i to je jedan drugačiji igrač od onoga što je bio prethodnih godina. Što s Marinom Čilićem u Melbourneu i kompletnoj sezoni, igra u odličnoj formi posljednjih mjeseci i smatrate li da može još i bolje, možda toliko bolje da ponovno osvoji Grand Slam turnir? – Marina ne vidim kao potencijalnog osvajača Australian Opena, ali igra nikad zrelije, ušao je u najbolje godine i točno zna što mu treba za vrhunske rezultate. Vjerujem da će osvojiti bar još jedan Grand Slam u sljedeće tri godine. To nikoga ne bi smjelo iznenaditi. Očito mu je rad s novim trenerom Jonasom Björkmanom mnogo pomogao, a zajedno su tek nekoliko mjeseci. Uz više rada igra će mu biti još i bolja, zato mu dajem toliko šanse na budućim turnirima. Ne u Australiji ili Francuskoj, ali Wimbledon i posebno US Open turniri su na kojima se najbolje osjeća. Drugačija je priča s Bornom Ćorićem, ozljeda i problemi izvan terena malo su ga izbacili s tračnica. – Ne brinem se za njega jer pristup koji ima prema igri i način na koji se ponaša bolji je od svih igrača u njegovoj generaciji, a možda i bolji od svih koje trenutačno gledam. Ne bude li imao problema s ozljedama, mogla bi biti ovo njegova godina. Ipak više nije mlada zvijezda, navršit će 21 godinu i vrijeme je da napravi iskorak. Siguran sam da će u sljedeće tri godine biti najmanje među deset najboljih na svijetu, moguće i među tri. A hoće li do Grand Slam titule, ipak ovisi o tome kakav je mentalno jer tenisači iz njegove generacije dolaze i morat će pratiti tempo koji je nametnut jer bi u suprotnom mogao zaostati za njima – objasnio je Wilander. Dakle, jedan od najvećih tenisača svih vremena prepun je riječi hvale za naše tenisače, ali nije se na tome zaustavio jer, kad nam je trebao reći što misli o Ani Konjuh, bilo ga je teško zaustaviti. – Joj, Ana... Tenisačica s najviše potencijala u dijelu Europe gdje se nalazi Hrvatska. Ona je igračica s kojom ne znate što sve može jer u sebi ima potencijal da bude najbolja na svijetu, samo je pitanje kad će on izaći na površinu. Fascinira me što nije nimalo prestrašena u igri, jako je zrela i s malo više iskustva i konstante igranja na velikim turnirima teško će je bilo tko zaustaviti. Stvarno je posebna i sve što govorim ona sigurno ima u sebi, samo mora nastaviti raditi jednakim tempom i Grand Slam titule će svakako početi dolaziti. Ana je trenutačno 36. igračica svijeta, a tek joj je 19 godina. Već ima jedan WTA naslov iza sebe i zaradila je više od milijun američkih dolara od tenisa. Što se Grand Slam nastupa tiče, najdalje je stigla na US Openu kad je bila među osam najboljih, a u Australiji joj je dosad najveći doseg drugo kolo. Ovaj put to bi svakako mogla nadmašiti i iznenaditi cijeli teniski svijet. Ili, ako je slušati što govori Mats Wilander, nitko ne bi smio biti iznenađen njenim eventualnim uspjesima. A Roger Federer, igra posljednju sezonu i bila bi uistinu filmska priča kad bi napravio neki izniman uspjeh. Može li iznenaditi, ima li u sebi još uvijek dovoljno snage? – Naravno da može, on je jedan od najvećih koji su ikad zaigrali tenis. Iskustvo ima, znanje ima i može pobjeđivati. Mislim da još ima snage za odigrati tri meča od pet setova zaredom, a to je na Grand Slamu uvijek bitno. Nikoga ne bi trebalo začuditi ako “skine” jednog od trojice najboljih na svijetu u Melbourneu. A priliku bi mogao imati vrlo brzo jer je 17. nositelj i imat će već u prvim rundama jake protivnike. Ipak, teško da će osvojiti Grand Slam turnir, ali sve je moguće, morat ćemo vidjeti tijekom sezone što se događa.