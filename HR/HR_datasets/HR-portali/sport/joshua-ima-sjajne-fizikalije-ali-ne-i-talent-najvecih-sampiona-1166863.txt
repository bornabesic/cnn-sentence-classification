Nakon što je tehničkim nokautom obranio prijestolje protiv prijašnjeg vladara Vladimira Klička, britanski boksač Anthony Joshua (198 cm, 114 kg) proglašen je novim vladarom teške kategorije. – Joshua može vladati jako dugo jer on još prostora za napredak ima. Ne vidim da ga netko od postojećih teškaša može skinuti, no zato bi on trebao skinuti koji kilogram i više se uboksati – ističe brončani boksački olimpijac Filip Hrgović i dodaje: – Premda mu to daje samopouzdanje, ipak je previše stavio naglasak na snagu i on je prototip novog tipa teškaša. No, morat će se više posvetiti boksačkim tehnikama, a manje crossfitu. On nema talent kakav su imali šampioni poput Tysona, Holyfielda, Lewisa, ali ima strašne fizikalije, srce i karakter. On jest brz, ali je krut. Nema mekoće, “protočnosti”, u njegovim tehnikama. Suprotnost Furyju Potpuna suprotnost Joshui njegov je sunarodnjak Tyson Fury i zato bi Hrgović u ringu s aktualnim IBF prvakom najprije htio vidjeti Gipsy Kinga. – Furyju tijelo izgleda kao da nije sportaš, ali ima strašan osjećaj. On je prirodni talent. S obzirom na to da je i on pobijedio Klička, ja bih ga volio vidjeti nasuprot Joshue. Da vidimo tko je kralj Otoka. Pa neka se onda bori s Kubancem Ortizom, a tek onda da se ogleda i sa strašno eksplozivnim Amerikancem Deontayem Wilderom. S obzirom na to da je spomenuo Kubanca Luisa Ortiza, zapitali smo se zašto njega ističe kada je riječ o borcu od 38 godina koji dosad nije imao značajnijih rezultata? – S obzirom na to da je sa 115 kg strašno brz, da je kontraš sa strašno dobrim osjećajem, a radi i tempo, podsjeća me na Larryja Holmesa. Kada ga gledam, teško mu mogu naći manu, i svi ga hvale jer je kompletan borac, no pitam se zašto on nema ni olimpijsku ni svjetsku medalju, a to mi govori da ima neku ozbiljnu manu. I dok Hrgović misli da Deontay Wilder protiv tehnički dotjeranijeg Joshue nema većih izgleda, njegovo mišljenje ne dijeli i njegov dugogodišnji trener i menadžer Leonard Pijetraj. – Wilder ima najveće izglede jer je vrlo hrabar, rekao bih polulud, ima duge ruke, a njegov desni direkt je strašan i može ugroziti Joshuu koji svoju lijevu ruku drži dosta nisko. S obzirom na njegovo iskustvo na profi sceni, pitali smo Pijetraja što sada slijedi za Joshuu? – Joshua će sada prerasti u zvijezdu ranga Tysona, Holyfielda i Lewisa i mnogi će se gurati u borbu s njim radi velike naplate. Prvi će se gurati Kubrat Pulev koji jest nezgodan borac, ali protiv Joshue nema izgleda. Gurat će se i Tyson Fury koji bi svojim “trash-talkom” mogao postići veliko zanimanje za tu borbu. A tu je i tihi, ali vrlo opasni, momak s Novog Zelanda Joseph Parker. Koje su to slabosti borca koji ovog trenutka u boksačkom svijetu izgleda kao da je Superman? – Osim što nije toliko hrabar koliko se mislilo, Joshua ima preveliku mišićnu masu i nakon neke dobre serije se brzo umori, no kako je mlad sreća je da se relativno i brzo vraća. Do naslova već u 16. meču Kako stvari stoje sa prvakovim obvezama prema organizaciji (IBF) čiji je prvak? – Ako se šest mjeseci ne javi službeni izazivač, IBF može Joshui odobriti da dobrovoljno brani naslov protiv nekoga iz prvih 10. No, to su male svote, a veliki rizici pa će ljudi koji ga vode ipak gledati da ga namjere na nekog tko opet može napuniti stadion, a to je Fury. Vjerujem da će Joshua par puta lakše braniti naslov, a tek onda bi se išlo na meč s Wilderom. Ovog trenutka Joshua nema potrebe za boksanjem u Americi, jer Velika Britanija je dovoljno veliko tržište. Uostalom, kada su doveli Klička na Wembley, onda mogu svakoga. Na zanimljivu stvar oko Joshue, koji je svjetski prvak postao u 16. profi meču, upozorio je Pijetraj. – Pogledajte gdje su nakon svog 16. meča bili Lewis i Holyfield. Trend je da se ne gubi vrijeme s nabijanjem skora, nego da se što prije ide na što jače protivnike. I doista, Lewis je svjetski prvak postao u 23. borbi, Holyfield u 25, a Tyson u svojoj 28. profesionalnoj borbi. Ekskluzivan prijenos boksačke borbe godine između Britanca Anthonyja Joshue i Ukrajinca Vladimira Klička ovog je vikenda pratilo 689 tisuća gledatelja! Vrhunac borbe za titulu superteškaša prema IBF-u, IBO-u i WBA-u pratilo je čak 830 tisuća gledatelja. Subotnja borba u prijenosu od 22:38 sati bila je najgledanija emisija tjedna na svim kanalima u ukupnoj populaciji s 16,8% AMR i 52,9% ostvarenog udjela u gledanosti tj. SHR-a. Meč je pratilo više od 689.000 gledatelja, odnosno svaka druga osoba koja je u tom trenutku bila uz male ekrane. Izvor: ABG Nielsen Media Research 