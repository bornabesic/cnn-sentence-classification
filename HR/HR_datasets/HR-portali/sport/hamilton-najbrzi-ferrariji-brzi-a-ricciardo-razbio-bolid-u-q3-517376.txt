Ako je suditi po kvalifikacijama, u nedjelju nas čeka fantastična borba za pobjedu na otvaranju sezone. Nada da će barem jedna momčad zapapriti Mercedesima sve je veća s obzirom na to da je Britanac Lewis Hamilton (32) do zadnje sekunde čekao da bude siguran u svoj šesti pole position u Melbourneu. Najbliži Mercedesovoj formi definitivno je Ferrari, dok momčad Red Bulla ne djeluje brzo ni zadovoljno trenutačnom situacijom. Iako su nebom kružili oblaci, kiše ipak nije bilo na stazi u Albert Parku. Poredak na kraju prve kvalifikacijske runde nije dao konkretnu sliku na omjer snaga na gridu. U to se, naravno, ne ubraja Mercedes. Lewis Hamilton bio je najbrži, a u korak s njim ušao je Finac Kimi Räikkönen (37) u Ferrariju iako se žalio na nestabilnost zadnjeg kraja bolida. Max Verstappen (19) bio je treći, a odmah iza njega stigao je Hamiltonov kolega, Valtteri Bottas (27). Iznenadio je Nico Hülkenberg (29), koji je u Renaultu dogurao do čak pete pozicije sa zaostatkom manjim od sekunde, a za usporedbu, njegov kolega Jolyon Palmer (26) ostao je na kraju poretka s više od četiri sekunde zaostatka.  Ferrarijev Sebastian Vettel (29) u prvoj je rundi bio tek deveti. Iako se Fernando Alonso (35) plasirao u drugu rundu, Honda se nije proslavila. Odmah u početku kvalifikacija Stoffel Vandoorne (24) se požalio na probleme s dovodom goriva, zbog čega će startati kao 18. U drugoj rundi najbrži je bio Bottas, a Hamilton se na rabljenim gumama plasirao na drugo mjesto uz minimalan zaostatak. Raikkonen i Vettel bili su vrlo blizu Mercedesu, a Daniel Ricciardo (27) i Verstappen zauzeli su peto i šesto mjesto. Odličan nastup imao je Romain Grosjean (30) u Haasu, koji je zauzeo osmo mjesto. Iznenaditi nije uspio Alonso, koji će u utrci startati kao 13. na gridu, a prijavio je problem s manjkom snage u motoru prilikom prelaska preko rubnika zbog vibracija na bolidu.  Tek što je zadnja runda počela, domaći vozač Ricciardo završio je u šljunku i ogradi. U zadnjem je sektoru brzog kruga izgubio kontrolu nad stražnjim krajem bolida, zbog čega će utrku započeti s desete pozicije. Crvena zastava zbog nesreće je trajala desetak minuta. Inače, staza u Melbourneu ima tribinu koja nosi ime upravo po Ricciardu, a ima pogled na treći, četvrti i peti zavoj.  Ricciardo = devastated Australian fans = 😥#AusGP #Quali 🇦🇺 pic.twitter.com/EvbEQX6oqC Pole position je u uzbudljivoj završnici uzeo Lewis Hamilton, dok je na drugom mjestu bio Vettel u Ferrariju. Treći je Valteri Bottas, a malo lošiji ritam imao je Kimi Räikkönen. Slijede Verstappen i Grosjean, koji je za Haas napravio vrhunski posao. Gledatelje u Melbourneu u 7 ujutro po hrvatskom vremenu čeka uzbudljiv start. Lewis i Seb, dva agresivna vozača, beskompromisna u duelima, a iza njih Bottas i Kimi, čije smo sudare viđali u nekoliko navrata. Dobro obratite pozornost na pomicanje sata, čeka nas najdraže buđenje u godini. 