Bio je to moj najveći preokret u nekom meču. Nikad u karijeri nisam spasio pet meč-lopti, pogotovo ne u tako važnom meču, otkrio je Borna Ćorić nakon osvajanja prvog ATP-naslova u karijeri u trećem finalu. Zagrepčanin je u uskrsnom finalu turnira iz serije ATP 250 u Marakešu u Maroku, najdužem ove godine na touru (dva sata i 38 minuta), svladao Nijemca Philippa Kohlschreibera 5-7, 7-6(3), 7-5 u velikoj drami. - Servirao sam dobro u ključnim trenucima, što je bilo presudno. Sjajan je osjećaj osvojiti ovaj turnir, nisam znao što mogu očekivati kad sam došao u Marakeš jer nisam bio u najboljoj formi. Međutim dobro sam trenirao posljednjih mjeseci i sada se sve isplatilo - dodao je Borna. There it is!!! First ATP World Tour 🏆, couldn't be happier! Congrats to Philipp, think we both gave all we had today.... Ćorić je s 20 godina i pet mjeseci postao treći najmlađi Hrvat s ATP-titulom nakon Gorana Ivaniševića (18 godina, 10 mjeseci) i Marina Čilića (19 godina, 10 mjeseci). - Bio je to jedan od onih dana u kojima imaš puno prilika, ali ih ne iskoristiš. Velika drama koja je, nažalost, loše završila po mene. Teško je izgubiti finale u kojem imaš toliko prilika, čak pet meč-lopti. Igrao sam dobro cijeli tjedan i radujem se nastavku sezone na zemlji - rekao je Kohlschreiber, koji je pri vodstvu 6-5 u drugom setu propustio pet meč-lopti kod Ćorićeva servisa, a u trećem je imao i break prednosti (3-1, 4-2). 