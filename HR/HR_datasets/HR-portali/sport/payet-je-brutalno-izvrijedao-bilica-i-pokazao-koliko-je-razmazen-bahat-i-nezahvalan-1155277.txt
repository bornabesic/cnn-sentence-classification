Dimitri Payet, francuski nogometaš koji bi zbog sapunice koju je priredio u siječanjskom prijelaznom roku mogao dobiti nagradu za dramatičara godine, još je jednom pokazao svu raskoš svog netalenta. Naravno, izvan travnjaka. Payet je, naime, brutalno izvrijeđao Slavena Bilića, trenera s kojim je proveo godinu i pol u West Hamu.  - Otišao sam zbog Bilića i njegovog forsiranja obrambene taktike. Nisam uživao u nogometu, nisam napredovao. Najgore je bilo kad smo pobijedili, a igrač utakmice bila je naša vratnica, rekao je Payet. Tu je, naravno, pretjerao. Svaki igrač ima pravo na svoje mišljenje, ima pravo kritizirati trenera, ali Payet je posljednji koji si to smije priuštiti. Prvo, ovo što je napravio West Hamu u siječnju kada je isforsirao transfer, dok je bio pod ugovorom, nije bilo nimalo korektno. I zato već zbog toga mora biti zahvalan Biliću i čelnicima kluba što su ga gospodski pustili, a mogli su ga potjerati da igra s rezervama i ostaviti na milost i nemilost 'mesara' koji tamo ne mare jesi li zvijezda ili nisi, idu na tebe svom snagom. Uz to, posebna priča njegov je odnos s Bilićem. Bivši hrvatski izbornik zavolio ga je još u doba dok je trenirao Bešiktaš, ali nije ga uspio nagovoriti da dođe u Tursku. No, kad je otišao u Englesku, još se jednom sjetio Francuza i omogućio mu da se pokaže na najvećoj sceni. Iako je Payet i u francuskoj ligi igrao dobro, nije bio poznat širokim masama. Barem ne toliko koliko je poznat danas. Dakle, hrvatski strateg omogućio mu je da igra u boljoj ligi i za bolju plaću. Igru je koncipirao tako da njega vine u zvijezde, sve se vrtjelo upravo oko Payeta, a hvalio ga je gdje god je stigao. - Nisam vidio mnogo boljih igrača od njega. On uz kreaciju radi i onaj prljavi posao, a od igrača koje sam trenirao, Payet je s loptom na razini Luke Modrića. Moram upisati tečaj poezije da bih mogao opisati njegovu važnost za nas, govorio je Bilić o Payetu. I to ne jednom prilikom, nego nakon svake utakmice. Zajedno su ostvarili odlične rezultate, postali su hit prvenstva, a Payetov status nikada nije bio bolji. Postao je svjetska klasa. Upravo pod Bilićevim vodstvom toliko je procvjetao da je napokon postao standardni reprezentativac Francuske. Do dolaska u West Ham upisao je svega 14 nastupa, i to isprekidanih, a svega je nekoliko, uglavnom prijateljskih utakmica, počeo od prve minute. A već mu je bilo 28 godina. Tijekom godine i pol u West Hamu, skupio je 18 nastupa, dakle više nego u cijeloj karijeri. I postao prava zvijezda, igrač prve postave, a vrhunac je doživio na Euru pred domaćom publikom na kojem je igrao finale. Igrao je stalno, protiv Rumunjske i zaplakao od sreće kada je zabio gol, a istovremeno je tijekom prijenosa uživo plakao i skakao Bilić koji je radio kao sukomentator. Tek tada su se za Payeta počeli interesirati velikani, a vrijednost na Transfermarktu podigla mu se za više nego dvostruko. To su, dakle, činjenice koje govore o njegovu napretku. I upravo zbog toga, njegova kritika Biliću, u trenucima kada je mogao šutjeti i ne obazirati se na prošlost, nema nikakvog temelja. Štoviše, pokazuje njegovu neinteligenciju i razmaženost. Posebno odskače i njegova izjava da mu je dosadilo slušati trenera koji je od njega tražio da igra defenzivno. E, pa, ako se Mandžukić mogao podrediti i od napadača postati krilo, ako je Samuel Eto'o mogao igrati beka kod Mourinha u pohodu na Ligu prvaka te ako su se mnoge svjetske zvijezde mogle podrediti momčadi, tko je onda Dimitri Payet da bi imao povlašten status? Ali, znamo tko je Dimitri Payet, igrač neosporna nogometnog znanja, ali isto tako i osoba koja je iz svih klubova u karijeri otišla na bahat i bezobrazan način, ne poštivajući ljude koji su ga plaćali i omogućili mu lagodan život. Danas je samo sve to potvrdio... >>Gospodo iz Uefe sada znate i ovo - Barca nije momčad za vaše statističke rubrike 