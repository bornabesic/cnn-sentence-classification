NOGOMETAŠI Hellas Verone vraćaju se u Seriju A nakon samo jedne sezone provedene u talijanskoj drugoj ligi. Verona je u zadnjem kolu odigrala 0:0 kod Cesene, a taj bod bio im je dovoljan da osvoje drugo mjesto s istim brojem bodova kao Frosinone, ali boljim međusobnim omjerom. Veronu je kroz sjajnu drugoligašku sezonu nosio proslavljeni talijanski napadač, 32-godišnji Giampaolo Pazzini koji je s 23 pogotka najbolji strijelac lige. Pazzinija se možda sjećate iz Fiorentine, Intera i Milana, u čijim je momčadima postizao mnoge golove u posljednjih desetak godina.    Navijači Verone do zore su slavili povratak u Seriju A, na ulicama grada pjevali su uz tisuće baklji i zastava, a momčad je autobusom stigla u središte grada, na kojem je počela fešta.  Uz Veronu, u elitni razred talijanskog nogometa vraća se nakon 49 godina i prvoplasirani SPAL iz Ferrare, dok će za preostalo mjesto koje vodi u Seriju A razigravati Frosinone, Perugia, Benevento, Cittadella, Carpi i Spezia.      Rezultati by SofaScore