Iako pomalo u sjeni Ane Konjuh i Donne Vekić, 20-godišnja zagrebačka (i vrbovečka) tenisačica Jana Fett (rođena 2. studenoga 1996. u Zagrebu) svako malo skrene pozornost na sebe. Kao juniorka je 2014. godine bila finalistica Australian Opena (pohvalila se tada da je uživo gledala svoje uzore Rogera Federera i Mariju Šarapovu), potom je osvojila četiri ITF turnira (od čega i onaj nagradnog fonda od 100.000 USD u Toyoti u studenome 2015. godine) i 11. travnja 2016. zabilježila plasman karijere – 142. mjesto WTA liste. Nakon toga je zbog operacije malo pauzirala, ali je u novu 2017. godinu ušla potpuno spremna što je potvrdila i u kvalifikacijama WTA turnira u Hobartu. Nanizala je tri pobjede i to protiv renomiranih tenisačica. Najprije protiv Čehinje Tereze Smitkove i Španjolke Silvije Soler Espinoze, a sada je u završnom krugu nadjačala i Paragvajku Veronicu Cepede Royg, 128. igračicu svijeta, sa 6:4, 2:6, 6:4. Zaštićeni renking I eto naše Jane na njezinu prvom WTA turniru, niti suparnica u prvom kolu glavnog turnira – talijanska veteranka Francesca Schiavone (102. na WTA listi, nastupa s pozivnicom) ne izgleda neprelazno. Dosad je Janin “najteži skalp” bila Čehinja Klára Koukalová, tada 98. tenisačica svijeta, koju je Fett dobila lani također u Hobartu, u prvom kolu kvalifikacija (u drugom je ispala). A da nije zaštićenog renkinga (zbog operacije i duge pauze), Jana uopće ne bi mogla ni primirisati kvalifikacijama Hobarta jer je u ovom trenutku službeno 325. na WTA listi tenisačica. Znamo da vrijedi mnogo više i zato je godina koja je pred nama prava prilika za našu mladu tenisačicu, treću u trokutu – Konjuh, Vekić, Fett. – Jana voli raditi i pokazuje stalni napredak. Ana i Donna su u prvim godinama profesionalne karijere postigle bolje rezultate, ali to ništa ne mora značiti. Pred Janom je još puno godina igranja i puno mogućnosti. Samo neka je posluži zdravlje. U svakom slučaju s Anom, Donnom i Janom imamo vrlo jaku i mladu reprezentaciju i ja se nadam puno boljim rezultatima u Fed kupu sljedećih godina – kaže izbornica hrvatske reprezentacije Iva Majoli koja jako dobro poznaje potencijal desnoruke agresivke koja preferira tvrde podloge. Spremna na kritiku – Jana je bila borbena, a sada je još više, ne pušta, grize, nikad ne odustaje. Spremna je na kritiku, rado će poslušati svaki savjet, izvršiti svaki zadatak. Ima odličnu komunikaciju s ljudima iz svog stožera, s njom su kao treneri radili Alan Marić i Goran Prpić; prava je profesionalka. I uvijek nasmijana – nadovezao se naš poznati sportski psiholog Igor Čerenšek koji je neko vrijeme intenzivno radio s Janom. Od zanimljivosti vezanih za Fett spomenimo još da je teniski stasala pod trenerskom rukom svog oca Slavena koji se i dalje najviše brine o njezinoj karijeri, da se umjesto igranja kompjutorskih igara radije druži s prijateljicama, voli rolati pa čak i pročitati dobru knjigu. To joj, kaže, donosi mir i pomaže u koncentraciji. A da nije uspješna u tenisu – bavila bi se modom. Da i nije pobijedila u trećem kolu kvalifikacija, Jana bi gotovo sigurno ušla u glavni turnir Hobarta kao sretna gubitnica jer je bilo puno otkaza. No, ta se mogućnost dogodila Donni Vekić u Sydneyu. Poražena je u trećem kolu kvalifikacija od Grkinje Marije Sakkari (96.) sa 3:6, 4:6, ali će nastupiti u glavnom ždrijebu i to protiv Australke Darije Gavrilove (25) jer su nastup otkazale Sloane Stephens, Karolina Pliškova i Elina Svitolina.