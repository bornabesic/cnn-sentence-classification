Čekanju je kraj, pred nama je još samo Final Four rukometne Lige prvaka. Naravno, završni turnir igra se u Kölnu kao i svake godine do sada, a na rasporedu je 3. i 4. lipnja. Danas su izvučeni parovi polufinala, a igrat će mađarski Veszprem protiv francuskog PSG-a te makedonski Vardar protiv Barcelone. I ono što je za nas najvažnije u tri od četiri momčadi Hrvatska ima svoje predstavnike. U Veszpremu to su Mirko Alilović, Ivan Slišković, Marko Kopljar i Renato Sulić, u PSG-u Luka Stepančić i trener Noka Serdarušić, u Vardaru Ivan Čupić, Luka Cindrić i Igor Karačić. - Vjerujemo da možemo pobijediti i da ćemo se plasirati u finale. Možda se prema našim rezultatima ove sezone može zaključiti da nismo favoriti, no mi smo Veszprem, uvijek idemo na pobjedu. Četvrti smo put ovdje i nadamo se da bi nam četvrti put mogao biti sretan - kaže Veszpremov Zsolt Sevinger. Tri od četiri kluba na završnom turniru igrala su istoj skupini, Veszprem, PSG i Barcelona, a u međusobnim utakmicama Mađari nisu niti jednom pobijedili Barcu i PSG. - Ma to ništa ne znači, na Final Fouru nema favorita. Nadamo se da ćemo osvojiti naslov, no put do toga je dalek - rekao je Bruno Martini iz PSG-a. Od svih ovih momčadi Vardar se u ovom trenutku čini kao ona koja je u najboljoj formi, u četvrtfinalu su uz ukupnih +10 izbacili Flensburg. - Još slavimo u Skoplju, no za ovo smo radili sve godine do sada. Bez brige, bit ćemo spremni za Barcelonu. Mislio sam da ćemo izvući Veszprem, no neki naši igrači htjeli su Barcelonu i dobili su je - kaže Davor Stojanoski iz Vardara. Barca nije u idealnoj formi, cijelu sezonu se muči, no ponovno su na Final Fouru nakon godinu dana pauze. - Momčad je sjajno radila, odigrali smo velike utakmice ove sezone i jedva čekamo Final Four. Na završni turnir plasirale su se fantastične momčadi i koga god da smo izvukli ne bi nam bilo lako. Vardar je doista jak - zaključila je legenda Barce David Barrufet. 