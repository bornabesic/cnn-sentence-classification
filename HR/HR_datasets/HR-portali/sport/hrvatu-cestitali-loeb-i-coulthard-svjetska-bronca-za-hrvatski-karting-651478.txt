Foto: Red Bull  IVAN VIŠAK osvojio je odlično treće mjesto na svjetskom amaterskom karting natjecanju održanom u Bologni, u nedjelju 9.12.2012. godine. Zlato je odnio 13-godišnji Japanac Shinji Sawada, dok je srebro pripalo 23-godišnjem Rusu Vasilyju Rozhkovu.  Nakon niza selekcijskih krugova i nacionalnih finala od Rusije do SAD-a, 20 zemalja poslalo je svoje pobjednike na Red Bull Kart Fight svjetsko finale, koje je proteklog vikenda održano na posebno dizajniranoj stazi Bologna Motor Showa u Italiji. U velikom finalu vozila se eliminacijska utrka od 28 krugova na stazi dugoj 819 metara.  Na kvalifikacijama koje su u subotu vožene na mokroj stazi, Ivan se, iako je prvi put vozio po kiši, dobro snašao te plasirao na deseto mjesto. Budući da mu je ova vožnja bila svojevrsno "vodeno krštenje", s tim je plasmanom bio veoma zadovoljan.  U nedjelju je staza u Bologni bila suha, a Ivan Višak svojim je vještinama i brzinom uspio Hrvatskoj donijeti broncu.  Višak je nakon napete utrke ipak bio zadovoljan osvojenim trećim mjestom. "Bilo je teško. Uspio sam doći do treće pozicije, ali sam onda pao na peto mjesto te sam morao dati sve od sebe kako bih se vratio. Utrka je bila zaista zabavna i napeta.!  Natjecatelji su bili oduševljeni cjelokupnim događajem, a potporu i čestitke uputili su im i Red Bullovi sportaši Sebastian Loeb, David Coulthard, Daniel Ricciardo, Aleksandr Grinchuk, Miguel Molina, Chris Pfeiffer, Carlos Sainz i drugi, što je uzrokovalo euforiju među svim sudionicima.   Bologna, 9.12.2012., Red Bull Kart Fight, svjetski poredak:  Shinji Sawada JAP Vasily Rozhkov RUS Ivan Višak CRO Fábio Corrêa Konrad BRA Mirko Laurito ITA