Vodeća momčad Istočne konferencije u regularnom dijelu sezone, Boston Celtics pobijedila je u United Centru Chicago Bullse 104-87 i smanjila rezultat na 2-1 u seriji na četiri pobjede u prvom krugu doigravanja NBA lige. Nakon što su Bullsi dva puta šokirali Celticse u TD Gardenu, Boston je pronašao odgovor i u trećem susretu prvog kruga doigravanja upisao je pobjedu smanjivši rezultat. Četvrta utakmica je 23. travnja ponovo u Chicagu. Boston je ovog tjedna potresla smrt sestre prve zvijezde momčadi Isiaha Thomasa, koja je poginula u prometnoj nesreći, što je ostavilo traga na cijeloj momčadi. Thomas je usprkos tragediji zaigrao i u prve dvije utakmice zabio ukupno 55 koševa. Međutim, nije bilo dovoljno. Bullsi su dobili obje utakmice u Bostonu. Serija se sada preselila u United Centar, a Thomasovi suigrači su se 'probudili'. U trećoj utakmice Thomas je zabio svega 16 koševa, međutim još četiri igrača su ubacila više od deset koševa. Al Horford je zabio 18, Jae Crowder 16, Avery Bradley 15, a Terry Rozier 11 koševa. "Željeli smo ovu pobjedu zbog Thomasa. Bila je ovo utakmica na sve ili ništa. Još jedan poraz značio bi naš zbogom. Željeli smo Isiahu barem malo vratiti osmjeh na lice," kazao je Bradley. Prije početka utakmice Celticse je u svlačionici dočekala snimljena poruka Kevina Garnetta, koji je šest godina igrao za Boston, a u rujnu prošle godine se povukao u igračku mirovinu. "Bilo je to ugodno iznenađenje. Bio je to mali motivacijski govor," otkrio je Crowder. Gosti su sjajno ušli u utakmicu i već nakon prve četvrtine imali su 18 koševa razlike (33-15). Bullsi su se u drugoj četvrtini pribrali i uzvratili dobivši taj dio igre sa 15 razlike (26-11). No, Boston je treću četvrtinu dobio sa 10 razlike (32-22) i više nije ispuštao prednost. Bullsi su nastupili bez Rajona Ronda koji je u drugoj utakmici zadobio ozljedu palca. Rendgen je pokazao kako ima frakturu palca na desnoj, šuterskoj ruci, zbog čega će biti van parketa na neodređeno vrijeme. Neće morati na operaciju, a trener Fred Hoiberg procjenjuje da će se na teren moći vratiti kroz sedam do 10 dana. Ovo je težak udarac za Bullse, kojima je Rondo u ovoj seriji bio jedan od ključnih igrača. Bez njega Bullse su predvodili Dwyane Wade sa 18 i Jimmy Butler sa 14 koševa. Na 2-1 u prvom kolu Zapada je smanjila i Oklahoma City koja je u svojoj Chesapeake Energy Areni pobijedila Houston 115-113. Četvrta utakmica je za dva dan u istoj dvorani. Domaćine je do slavlja vukao Russell Westbrook s novim 'triple-doubleom', 44. ove sezone. Upisao je 32 koša, 13 skokova i 11 asistencija. Taj Gibson je zabio 20 koševa, dok su Andre Roberson i Victor Oladipo dodali po 12 koševa. Westbrook je u drugoj utakmici zabio 51 koš, ali je Oklahoma izgubila. Nakon utakmice kritiziran je zbog prevelike potrošnje lopti, zbog čega je u trećem susretu igrao daleko racionalnije.  "Više sam vjerovao suigračima i dečki su bili sjajni. I to svih 48 minuta," kazao je Westbrook. U gostujućim redovima najefikasniji je bio James Harden sa 44 koša, šest koševa i šest asistencija. . Međutim, najbolji igrač Rocketsa promašio je tricu za pobjedu u posljednjim sekundama utakmice. "Gubili smo s dva koša razlike i tražio sam poziciju za najbolji mogući šut. Izborio sam se za dobru poziciju i opalio sam s mnogo samopouzdanja. Mislio sam da će ući, ali nije," kazao je Harden. Lou Williams je zabio 22, a Ryan Anderson 18 koševa. Nakon što su LA Clippersi otvorili seriju domaćim porazom od Utah Jazza, u iduće dvije utakmice upisali su pobjede. U trećoj utakmici slavili su u Salt Lake Cityju 111-106 i tako vratili izgubljeni 'break'. Četvrta utakmica je 23. travnja ponovo u Vivint Smart Home Areni. Domaćin je nakon prve četvrtine imao 13 koševa prednosti (34-21), međutim Clippersi su u nastavku susreta polako dostizali zaostatak. Gosti su u posljednjoj četvrtini načinili seriju 15-0 i pobjegli na 103-96 nakon čega se domaćin više nije uspio vratiti. Clipperse je predvodio Chris Paul sa 34 koša, DeAndre Jordan je dodao 17 koševa i 13 skokova, a Luc Mbah A Moute 15 koševa. U domaćim redovima najefikasniji su bili Gordon Hayward sa 40 koševa i George Hill sa 26 koševa. Rezultati doigravanja NBA lige: ISTOČNA KONFERENCIJA - 1. krug Chicago - Boston 87-104 (U seriji na četiri pobjede Chicago vodi 2-1) ZAPADNA KONFERENCIJA - 1. krug Oklahoma City - Houston 115-113 (Houston vodi 2-1) Utah - Los Angeles Clippers 106-111 (LA Clippersi vode 2-1) >>Chicago i drugi put slavio u Bostonu, Toronto i Clippersi izjednačili 