Košarkaši Clevelanda prva su momčad koja je izborila konferencijsko finale NBA doigravanja nakon što su i u četvrtoj utakmici drugog kruga slavili u Torontu sa 109-102, dok su Washington i Houston pobjedama pred svojima navijačima izjednačili rezultat na 2-2 u serijama protiv Bostona, odnosno San Antonija. Washington je slavio protiv Bostona u četvrtoj utakmici sa 121-102, a naš je reprezentativac Bojan Bogdanović za pobjednike ubacio 13 koševa (šut 5/7) uz tri skoka za 22 minute igre. Bradley Beal je postigao 29 koševa, a John Wall 27 poena uz 12 asistencija za Wizardse. Peta utakmica bit će odigrana u Bostonu u noći sa srijede na četvrtak (2 sata iza ponoći). U Houstonu su Rocketsi svladali San Antonio sa 125-104 uz 28 koševa i 12 asistencija Johna Hardena. Peta utakmica bit će odigrana u noći s utorka na srijedu (2 sata iza ponoći) u San Antoniju. Cleveland su do pobjede u Torontu 109-102 predvodili LeBron James sa 36 koševa, devet skokova i šest asistencija te Kyrie Irving sa 27 poena i devet asistencija. Aktualni prvaci u finalu Istočne konferencije čekaju pobjednika dvoboja Boston - Washington u kojem će biti odigrane još najmanje dvije utakmice. Rezultati 2. kruga NBA doigravanja ISTOČNA KONFERENCIJA Toronto - Cleveland 102-109 (Cleveland je sa 4-0 prošao u konferencijsko finale) Washington - Boston 121-102 (rezultat u seriji je izjednačen na 2-2) ZAPADNA KONFERENCIJA Houston - San Antonio 125-104 (rezultat u seriji je izjednačen na 2-2) 