Rijeka je to u potpunosti zaslužila, tu nema nikakve mrlje niti za prvenstvo niti za Kup. Bili su uvjerljivo bolji, ali ja poručujem njima i Hajduku i drugima: "Vidjeli ste to sad i nikad više". Ciao, rekao je Zdravko Mamić nakon što je Rijeka pobijedila Dinamo u finalu Kupa 3-1 i zaokružila fantastičnu sezonu duplom krunom. Dinamov savjetnik je po tko zna koji put ispalio 'proročanstvo' i u narednih nekoliko tjedana, mjeseci, godina obećao rasplet fabule po njegovu scenariju... A poučeni iskustvom znamo da kada Mamić nešto odluči onda se to i ostvari. Ili barem možemo pretpostaviti u kojem smjeru razmišljati. Jer ne bi se prvi put dogodilo da je Zdravko nešto rekao, a kasnije zadovoljno trljao ruke. I bio je. Jedanaest, točnije.  Danas je drugi u europskim ligama, nakon Rosenborga, po broju uzastopnih naslova. Samo su Norvežani u posljednjih šezdeset godina osvojili više naslova zaredom. Stali su na 13. Zdravko Mamić je 2005. godine obećao da će Dinamo uzeti deset naslova prvaka zaredom. Bilo je to nakon sezone u kojoj se igrala liga za prvaka i “liga za bedaka”. Momčad 'modrih', prepuna mladih reprezentativaca, ispala je u ovu drugu. Baš zbog toga mnogi su odmahivali rukom, vrtjeli glavom na još jednu eskapadu maksimirskog gazde. Dvanaest godina kasnije Dinamo je po prvi put izgubio naslov prvaka. Rijeka je zasluženo osvojila titulu, a Mamić je izrekao novo proročanstvo. Iako nije na službenoj funkciji u Dinamu, Zdravko Mamić utjelovljuje ulogu "savjetnika kluba". Barem dok se situacija ne smiri. No, ponukan događajima nakon završetka desetljetne dominacije Dinama, reagirao je u svojem stilu i glavnim suparnicima bacio rukavicu. A prema svemu viđenom, Dinamu će idućih sezona biti znatno teže nego zadnjih godina. Rijeka igra sjajno, a Hajduk je potkraj sezone ulovio pravu formu i izgledao je vrlo, vrlo ozbiljno. Ovoga puta u Mamićevoj čestitki nije bilo pretjerane ironije i sarkazma. Zdravko je pošteno čestitao Rijeci prvi naslov prvaka Hrvatske. Na sezonu i titulu se neće gledati kroz prizmu sudačkih previda, neće se pričati o incidentima ili ičemu sličnom. Rijeka Damira Miškovića sasvim je zasluženo došla do naslova. No, u plejadi problema Dinama, Mamić je pronašao svjetlu točku i navijačima obećao reprizu dugogodišnje dominacije rečenicom s početka ovog teksta. Kao kada je Hrvoju Malešu ugasio sve snove o probijanju Dinamove jednosmjerne ulice zadnjih deset godina. - Ma ništa od toga. Pa kako će se onda ostvariti moj program od deset naslova. Neka se strpe još malo - odgovorio je Mamić Hrvoju Malešu kada je dotični izjavio da će Hajduk osvojiti barem dva naslova u tri godine. Ne bih volio da ovo postane vrijeđanje, no ne mogu vam ništa obećati, rekao je tadašnji izvršni predsjednik NK Dinamo Zdravko Mamić na početku intervjua u emisiji 'Nedjeljom u 2' i ubrzo s police izvukao dosje pod nazivom "Hrvoje Maleš". - Maleš toliko voli Hajduk da mu je razum pomućen. Zamolio me da Dinamo prepusti Hajduku Kup. Ja svojoj majci ne bih pustio trofej. Spreman sam na detektor laži i zakletvu da je to rekao. Maleš je danas izmanipulirani čovjek, u pitanju je budućnost kluba, no to je njegovo pravo - rekao je Mamić. Zdravko se tijekom USKOK-ove istrage nekoliko puta našao s Malešom na inicijativu bivšeg predsjednika Hajduka. A upravo je Maleš bio taj koji je DORH-u otkrio skandal među sucima u hrvatskom nogometu. - Znam ja kako su se ti ljudi zvali ranije - cinkeri, drukeri... - rekao je Mamić i Malešu poručio da se "zna kako završavaju drukeri." Bivši predsjednik Hajduka je ubrzo otišao sa svoje pozicije. - Ne žalim ni najmanje zbog onoga što sam napravio. I kad bih trebao, bez obzira na sve rizike, još jednom bih uradio isto. Od trenutka kad je odstupio s mjesta predsjednika Hajduka, Maleš je nestao i iz hrvatskog nogometa. Ona dva naslova koja je obećao ostala su samo pusta želja. Da je imao Niku Kranjčara, možda bi i osvojio koji naslov... Dinamo je 2004. igrao loše... Cijela momčad je bila vrlo loša, a ubrzo je stigla direktiva s vrha - smanjit će se plaće igračima. - Smanjite nam plaće, nema problema, ali onda smanjite i sebi. Smanjite tad i odštete - Niko Kranjčar nije mogao šutjeti. Ta rečenica ga je koštala karijere u Dinamu. Sljedeći dan Mamić je objavio da mu Kranjčar ne treba, a cijelu situaciju je iskoristio Igor Štimac, koji je tada bio sportski direktor Hajduka. Zakleti dinamovac prešao je u Hajduk, a Zdravko Mamić umjesto njega odabrao je Luku Modrića, koji se kalio u Interu iz Zaprešića. Ispada da je i ovo njegovo 'proročanstvo' bilo istinito. Modrić je danas jedan od najboljih svjetskih veznjaka, a Niko Kranjčar... Mogao je biti puno više. Zdravko Mamić je još prije pet-šest godina predvidio ogromne financijske probleme svim prvoligašima izuzev Dinama i najavio da će pola lige biti prisiljeno na amaterizaciju. I bio je u pravu, tadašnji prvoligaši Varaždin, Šibenik, Karlovac... potonuli su u treću ligu ili niže. A praktički svi izuzev Dinama imali su ogromnih financijskih problema. Čak i Rijeka prije nego li ju je kupio Gabriele Volpi. Amaterizacija klubova traje još i danas, a najsvježiji primjer je onaj Splita, koji je propao do temelja i sve će morati graditi ispočetka.