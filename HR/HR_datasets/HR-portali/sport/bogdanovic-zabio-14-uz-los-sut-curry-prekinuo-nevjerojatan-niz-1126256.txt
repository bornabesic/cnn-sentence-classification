Hrvatski košarkaški reprezentativac Bojan Bogdanović postigao je 14 koševa u 95-99 domaćem porazu Brooklyn Netsa protiv Charlotte Hornetsa, ali uz vrlo loš šut, on je za taj učinak ispalio čak 17 lopti iz igre pogodivši tek dva od osam šutova za dva i tek dvije od devet trica, a Netsi su ovim porazom pali na omjer pobjeda i poraza 2-4.  Bogdanović je ukupno na terenu proveo 33:14 minuta, uspio je ubaciti sva četiri slobodna bacanja, uhvatio je četiri skoka i ostvario jednu asistenciju. Netsi su početkom drugog poluvremena vodili sa 54-43, no tada je uslijedila serija Hornetsa od 23-6 kojom su gosti preuzeli kontrolu rezultata. Iako su domaći u posljednjoj četvrtini nekoliko puta stigli do minimalnog zaostatka niti jednom se nisu uspjeli vratiti u vodstvo. Najbolji kod Honetsa bili su Kemba Walker sa 30 ubačaja i Nicolas Batum sa 18 poena i 9 skokova, dok su Netse predvodili Sean Kilpatrick sa 19 i Brook Lopez sa 18 pogodaka. Iznenađenje se dogodilo u Los Angelesu gdje su Lakersi svladali Golden State Warriorse s na kraju uvjerljivih 117-97. Bio je to susret učenika i učitelja u kojemu je bivši pomoćni trener Warriorsa, a sada glavni trener Lakersa Luke Walton nadmudrio svog bivšeg šefa na klupi Warriorsa Stevea Kerra. Sjajan je u sastavu domaćih bio Julius Randle sa 20 koševa i 14 skokova, a 20 poena je s klupe dodao i Lou Williams. Kod gostiju najefikasniji je bio Kevin Durant sa 27 ubačaja, dok je Stephen Curry prekinuo svoj niz od čak 157 uzastopnih utakmica u kojima je postigao barem jednu tricu. Prošlosezonski MVP lige promašio je svih 10 pokušaja iza linije za tricu, a susret je završio sa 13 poena, 11 asistencija i 8 skokova. Hrvatski centar Ivica Zubac odigrao je tek 48 sekundi bez učinka za Lakerse koji su sada na 50-postotnom učinku (3-3), dok su Warriorsi pali na 4-2. Dragan Bender ponovno nije dobio priliku u momčadi Phoenix Sunsa koja je na gostovanju svladala New Orleans Pelicanse sa 112-111 nakon produžetka. Pobjednički koš postigao je T.J. Warren sedam sekundi prije kraja produžetka, da bi u posljednjem napadu domaćih šut sa sirenom promašio E'Twaun Moore. Devin Booker je sa 38 pogodaka predvodio Sunse do druge ovosezonske pobjede, dok Pelicansima za prvu pobjedu iz šestog pokušaja nije bilo dovoljno 22 koša i 11 skokova Anthonyja Davisa. Derrick Rose i Joakim Noah su u povratku u Chicago s New York Knicksima svladali svoju bivšu momčad Bullse sa 117-104. Prilikom službenog predstavljanja uoči početka dvoboja gledatelji u Chicagu Noaha su pozdravili ovacijama, dok su Rosea dočekali zvižduci. Rose je na njih odgovorio sa 15 pogodaka, 11 asistencija i 7 skokova, dok je Noah utakmicu završio sa 16 ubačaja i 9 skokova. Najefikasniji kod Knicksa bili su Kristaps Porzingis sa 27 i Carmelo Anthony sa 25 poena, dok su Bullse predvodili Dwyane Wade sa 35 koševa i 10 skokova i Jimmy Butler sa 26 ubačaja. Dallas Mavericksi izgubili su i peti puta na startu što je najslabiji ulazak u sezonu u 35-godišnjoj povijesti kluba, u petak su na svom parketu poraženi od Portland Trail Blazersa sa 95-105. Briljirao je Damian Lillard koji je ubacio 42 poena za Blazerse, dok je Juan Jose Barea sa 23 pogotka bio najefikasniji kod Mavsa. Brooklyn - Charlotte         95-99 Bojan Bogdanović je za Brooklyn igrao 33:14 minuta i postigao 14 koševa (šut za dva 2-8, trica 2-9, slobodna bacanja 4-4) uz 4 skoka i 1 asistenciju LA Lakers - Golden State     117-97 Ivica Zubac igrao je 48 sekundi za LA Lakerse bez učinka New Orleans - Phoenix         111-112 - produžetak Dragan Bender nije igrao za Phoenix Dallas - Portland         95-105 Toronto - Miami         96-87 Washington - Atlanta         95-92 Utah - San Antonio         86-100 Chicago - New York         104-117 Memphis - LA Clippers         88-99 LJESTVICE,   EASTERN CONFERENCE ATLANTIC DIVISION 1. Toronto       4 1 .800  -       2. Boston        3 2 .600  1       3. New York      2 3 .400  2       4. Brooklyn      2 4 .333  2 1/2   5. Philadelphia  0 4 0     3 1/2   CENTRAL DIVISION 1. Cleveland     5 0 1.000 -       2. Detroit       3 2 .600  2       3. Chicago       3 2 .600  2       4. Milwaukee     3 2 .600  2       5. Indiana       2 3 .400  3       SOUTHEAST DIVISION 1. Charlotte     4 1 .800  -       2. Atlanta       3 2 .600  1       3. Miami         2 3 .400  2       4. Orlando       2 3 .400  2       5. Washington    1 3 .250  2 1/2   WESTERN CONFERENCE NORTHWEST DIVISION 1. Oklahoma City 4 1 .800  -       2. Portland      3 3 .500  1 1/2   3. Utah          3 3 .500  1 1/2   4. Denver        2 2 .500  1 1/2   5. Minnesota     1 3 .250  2 1/2   PACIFIC DIVISION 1. LA Clippers   4 1 .800  -       2. Golden State  4 2 .667  0 1/2   3. LA Lakers     3 3 .500  1 1/2   4. Sacramento    2 4 .333  2 1/2   5. Phoenix       2 4 .333  2 1/2   SOUTHWEST DIVISION 1. San Antonio   5 1 .833  -       2. Houston       3 2 .600  1 1/2   3. Memphis       3 3 .500  2       4. Dallas        0 5 0     4 1/2   5. New Orleans   0 6 0     5      