Nije Totti bilo kakav nogometaš, nogometaš je to koji je svijetu dokazao da je nogomet više od života, a puno više od pukih nula na računu. Dok su njegovi suigrači jurili bogate ugovore i tražili sredinu u kojima će biti obožavane zvijezde, Totti je svoju karijeru u potpunosti predao klubu koji mu je sve dao, Romi. Kultni bend ‘Novog primitivizma’, Zabranjeno pušenje, opjevao je oproštajnu utakmicu legende BiH nogometa, Asima Ferhatovića, a netko bi zaista trebao opjevati ‘oproštajku’, odnosno, karijeru ikone talijanskog nogometa Francesca Tottija. Nije Totti bilo kakav nogometaš, nogometaš je to koji je svijetu dokazao da je nogomet više od života, a puno više od pukih nula na računu. Dok su njegovi suigrači jurili bogate ugovore i tražili sredinu u kojima će biti obožavane zvijezde, Totti je svoju karijeru u potpunosti predao klubu koji mu je sve dao, Romi. Posljednji rimski ‘legionar’. Igrača kao što je Totti više nema, čovjek je odigrao 25 sezona za klub, to jest 786 utakmica i zabio je 307 golova i niti na trenutak nije pomislio o odlasku. Godine su prolazile, suigrači napuštali klub, a on je čvrsto stajao na braniku Rome kroz sve uspone i padove svih ovih godina, a bilo ih je. Roma je sinonim za Tottija i Totti je sinonim za Romu, reći će vam to svaki navijač ‘giallorossija’ i imat će potpuno pravo jer nije Totti samo legendarni napadač Rome, on je institucija i posljednji ‘legionar’ u bitci protiv modernog nogometa, to jednostavno morate cijeniti ma koliko patetično zvučalo. Taj dan je morao doći, Totti je u nedjelju 28. svibnja 2017. godine u 40. godini odigrao zadnju utakmicu za Romu u svojoj karijeri. Prizori Olimpica i Tottijev emotivan oproštaj ući će u povijest. Cijeli stadion je plakao, ma cijeli Rim su okupale suze! Plakali su svi, od Tottija, do navijača, televizijskih komentatora, suigrača, pa vjerojatno i snimatelja i gledatelja u kafićima i kućama, a zaplakat ćete možda i vi ako pogledate videosnimku oproštaja.   Oproštajna ceremonija kulminirala je Tottijevim odlaskom pred južnu tribinu Olimpica gdje su ga čekali navijači Rome kojima je 25 godina trčao nakon svakog pogotka. Očiju punih suza prošao je kroz špalir suigrača i krenuo trčati počasni krug oko Olimpica. Nakon što je pozdravio ‘Curvu sud’, Totti se najednom samo slomio i počeo gorko plakati, njegove suze natjerale su i njegove suigrače na emotivno pražnjenje. Bio je to zaista trenutak koji će vam natjerati suze na oči.   “Sada me strah i sada vas trebam, da mi taj strah odagnate”, poručio je Totti navijačima i još jednom dokazao kako je ljudina koja se ne boji pokazati svoje emocije pred milijunima ljudi. Vjerojatno najljepši dio Tottijeve oproštajke bio je na samom kraju kada je predao kapetansku traku Mattiji Almavivi, najmlađem kapetanu u Rominim kategorijama koji je rođen 2006. godine, kada je Totti s Italijom posato prvak svijeta. Bila je to prekrasna gesta koja nosi jednu važnu poruku, a to je da nogometaš, ako želi postati velik, mora biti lojalan, a Totti je živući i najbolji primjer toga. E sada, bit ćemo toliko slobodni i kazati – ako se nazivate nogometnim obožavateljem, ako cijenite ovu igru i sve ružne i lijepe stvari koje ona nosi, ako vam je imalo stalo do romantike i ako do sada niste shvatili da ste imali priliku gledati, barem jednom, istinsku legendu na djelu, onda pogledajte tu najtužniju oproštajku svih vremena i bit će vam jasno zašto je Totti više od kluba, ma više od nogometa.