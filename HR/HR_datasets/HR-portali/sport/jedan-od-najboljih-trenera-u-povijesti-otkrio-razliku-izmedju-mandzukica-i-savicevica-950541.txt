Foto: Getty Images / Guliver Image JEDAN od najboljih trenera u povijesti nogometa Fabio Capello pohvalio je Marija Mandžukića koji i ove sezone igra jako dobro u Juventusu. Čuveni Don Fabio poklonio se hrvatskom napadaču jer se žrtvuje za momčad, a od nedavno igra i kao krilni igrač u formaciji Massimiliana Allegrija. "U modernom nogometu svatko mora naporno raditi i boriti se za momčad. Najbolji primjer je Mandžukić koji sve od sebe daje za Juventus i gine na terenu. Kada ostali njegovi suigrači vide kako on igra, onda i oni uvijek pružaju maksimum. Mandžukić je primjer kakav nogometaš danas treba biti", rekao je Capello, pa se prisjetio suradnje s Dejanom Savićevićem u vrijeme dok je vodio Milan. "Silvio Berlusconi uvijek mi je prigovarao zašto mijenjam igrača kao što je Savićević, a ja sam mu odgovarao - zato što ne trči. Nogomet ne smije trpjeti igrače koji stoje u mjestu i čekaju loptu", otkrio je Capello.