Vaterpolisti dubrovačkog Juga zadržali su maksimalan učinak u regionalnoj ligi i nakon devet odigranih kola pobijedivši u gostima Budvu s 14-10. Jug je već nakon dvije četvrtine vodio s 8-2 i lako došao do pobjede nad crnogorskim predstavnikom, pa iz devet odigranih utakmica ima devet pobjeda.  U hrvatskom derbiju riječko Primorje je slavilo kod splitskog Jadrana s 11-10, dok je, također u Splitu, Mornar pobijedio beogradski Partizan s 8-7. Na ljestvici vodi Jug s 27 bodova ispred Jadran Carine (19), Mladosti (16) i Primorja (14).  