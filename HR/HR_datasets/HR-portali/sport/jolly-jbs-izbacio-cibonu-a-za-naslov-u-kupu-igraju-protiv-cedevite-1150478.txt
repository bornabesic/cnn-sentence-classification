U finalu košarkaškog Kupa Krešimira Ćosića u Šibeniku igrat će branitelj naslova Cedevita i jedan od domaćina završnog turnira Jolly JBS. Cedevita je u prvom polufinalu svladala Zadar sa 92:75, dok je Jolly JBS nadigrao Cibonu sa 87:79. Cedevita će tako po šesti put u nizu igrati u finalu Kupa, dosad je osvojila četiri naslova od čega posljednja tri zaredom, dok je Jolly JBS postao prvi klub iz Šibenika koji je stigao do finala Kupa od hrvatske samostalnosti. Finale se igra u subotu od 20 sati. Tijekom prvog poluvremena utakmice Jollyja i Cibone zagrebački je sastav bio stalno u blagoj prednosti, najviše sedam razlike, ali stjecao se dojam kako u potpunosti kontrolira događanja na parketu. No, domaći su s nekoliko trica u završnici prvog poluvremena uspjeli izjednačiti na 36:36, a svoju su "kanonadu" nastavili u trećoj četvrtini u kojoj su pogodili šest dalekometnih šutova. Na krilima sjajnog Ivana Novačića i Josipa Bilinovca Jolly je pobjegao Ciboni na 12 koševa prednosti (56:44) i tu opipljivu prednost održavao sve do 4:42 minute prije kraja kada je Scott kod rezultata 75:64 napravio nepromišljenu nesportsku pogrešku u napadu. Cibona je tu situaciju iskoristila za približavanje na 75:69, a pri tom rezultatu Šakić je promašio dva šuta za tricu kojom bi vratio Cibonu u potpunosti u igru. Pogođenim slobodnim bacanjima Bošnjaka minutu prije isteka vremena Cibona je uspjela smanjiti na pet razlike (78-73), ali domaći su pogođenim slobodnim bacanjima držali goste na distanci sve do 25 sekundi prije kraja kada je Rozić oduzeo loptu Bilinovcu i zatim tricom pokušao smanjiti prednost, ali nije bio precizan. Do kraja utakmice je Penn s tri pogođena slobodna bacanja postavio konačni rezultat na 87:79. Novačić je bio sjajan u redovima Jollyja s 28 koševa i 12 skokova, Bilinovac je dodao 19 ubačaja, dok su Cibonu predvodili Luka Žorić s 18 i Željko Šakić s 15 poena. Cedevitu su do pobjede protiv Zadra predvodili Miro Bilan s 28 koševa i 8 skokova, a Rashad James je dodao 19, dok su kod Zadra najučinkovitiji bili Jakov Vladović s 14 ubačaja i 7 asistencija i Maj Kovačević s 13 poena. >>Navijači Tornada zbog vrijeđanja morali napustiti Baldekin 