Oni su “treći” klub, nisu ni Dinamo ni Hajduk, dominiraju HNL-om uz veliku prednost, ali prednost im se počinje topiti... Riječka ovosezonska priča neodoljivo podsjeća na Zagrebovu iz 2002. Tad je Cico ipak uspio, a pred Kekom su još četiri izazova. Ima, doduše, i pet bodova viška, ali poraz od Lokomotive sve je zakomplicirao. - Joj, sjećam se da smo i mi bili u vrlo sličnoj situaciji... Imali smo 11 bodova prednosti pa smo osvojili samo bod u dvije utakmice. I počela je panika. Ipak nitko od nas igrača nije prije toga osvajao titule, jedino je Cico imao to iskustvo. A on nas je na kraju i izvukao - sjeća se Vedran Ješe misleći na Kranjčarove motivacijske govore, jedan posebno. - Održao nam je nekoliko vrlo dojmljivih govora tih dana, a ja nikad neću zaboraviti onaj na poluvremenu utakmice protiv Dinama. Igrali smo katastrofalno, nismo mogli spojiti dva dodavanja, a Leko nam je zabio za 1-0... Došli smo u svlačionicu, a onda je Cico održao, da tako kažem, ratni govor. Izvrijeđao nas je sve po redu i rekao: ‘Sad morate pokazati tko ste. Svima vama ovo će biti prva titula u karijeri, a mnogima će vjerojatno i jedina u karijeri. Ovu priliku ne smijete propustiti’ - prepričao je Ješe. Rijeka ni u jednom trenutku nije uspjela pobjeći na 11 bodova, ali bila je na velikih osam pet kola prije kraja. Puno, puno lošije zvuči ovih plus pet i četiri kola... - Da su uzeli barem jedan bod protiv Lokomotive, mislim da bi sve bilo riješeno. A ovako se sve zakompliciralo. Ma otprilike kao i nama - slaže se i Hrvoje Štrok. Zagrebaši tu sezonu neće zaboraviti, kako feštu i lijepe trenutke tako i stres koji su proživljavali. Pogotovo kad se prednost počela topiti. - Pritisak je ogroman, kao da ti se skrate noge, uvuče se neki strah u tebe i nije lako to izdržati. Vidi se to i po Rijeci. Evo, na prvoj ozbiljnijoj prepreci su kiksali, a tek im slijedi preporođeni Hajduk, ali i gostovanje u Koprivnici. A tamo nikad ne znaš što te čeka. Uostalom, sjetimo se prošle sezone, koliko je Rijeka prosula bodova protiv Belupa - govori Ješe, a bivši suigrač Štrok dodaje: - U Koprivnici je i Dinamo izgubio, neće im tamo biti lako. A ako još jednom Rijeka kiksa, ako se ipak bude odlučivalo u zadnjem kolu u Maksimiru, Dinamo će tu biti u prednosti. U Rijeci pokušavaju ostati mirni, ali nervoza je neizbježna. I sve veća. - Znam kako se osjećaju. Imaš tjedan dana do sljedeće utakmice, razmišljaš samo o tome... A svakim danom, svakim treningom, svakim sastankom taj pritisak raste - kaže Ješe. Trener Lokomotive Mario Tokić o Rijeci je nakon utakmice govorio kao “vjerojatnom novom prvaku”, ali u bratskome Maksimiru ne gube nadu. - Vidjet ćemo. Ako se Rijeka uspije psihološki podići uoči Hajduka, mislim da će uzeti titulu. Jako su dobri, igraju strašno, automatizirani su, točno se zna tko što radi... Mislim da je Lokomotiva bila samo loš dan - zaključio je Ješe. 