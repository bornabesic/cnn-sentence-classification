Matjaž Smodiš, Michalis Kakiouzis, Ermal Kuqo i Nikola Vujčić sjedili su u žiriju i ocjenjivali izvedbu. Neki novi klinci, igrači iz juniorskih momčadi najboljih europskih klubova, imali su natjecanje u zakucavanju u sklopu Final Foura Eurolige u Istanbulu. Bio je među njima i jedan naš dečko, u dresu Barcelone, koji je na kraju - odnio pobjedu! Ime mu je Luka Šamanić, ima 17 godina, a u Barceloni je od prošloga ljeta. Igrao je za KK Zagreb, kojeg je odveo do naslova prvaka Hrvatske, a nakon toga je odigrao i briljantno ljeto u hrvatskoj U-16 reprezentaciji - na Europskom prvenstvu prosječno je ubacivao 17,7 koševa, a imao je i 10,4 skoka i 2,9 blokada. Uvršten je u prvu petorku turnira, što je bilo dovoljno da dođe poziv iz Barcelone. U Kataloniji ovom 208 centimetara visokom krilnom centru ide jako dobro. Izravna konkurencija na "četvorci" mu je najbolji igrač u momčadi, sjajni Sergi Martinez, no Luka svoje minute jako dobro koristi. Ove sezone na prosjecima je od 8,4 koša i 5,5 skokova, a najviše pažnju privlači upravo zakucavanjima. Lukin otac Marko Šamanić - mlađe generacije možda ne znaju - također je bio košarkaš, također krilni centar, no on je cijelu karijeru proveo puno bliže kući. Igrao je Ciboni, Rijeci, Zadru, Zrinjevcu, otišao je i van, u Njemačku i Sloveniju, a danas je sportski direktor riječkoga Kvarnera, koji je baš nedavno ispao iz domaće A-1 lige.  Sinu mu ide kudikamo bolje, nadolazeća je zvijezda hrvatske košarke, uz samo jedan "problem"... Dario Šarić je "četvorka", Dragan Bender je "četvorka", Marko Arapović je "četvorka", a sad stiže i Luka Šamanić. Naravno, "četvorka". A bekova ni za lijek...