Nije to bilo ni blizu igri prvaka iako se Dinamo iz Splita vratio s tri nova boda, i došao na samo dva boda zaostatka za Rijekom koja će u subotu igrati derbi s Hajdukom. Dinamo je u 33. kolu Prve HNL slavio protiv Splita s 1:0, ali nije igrao dobro, a kad se jedna momčad tako muči protiv posljednje momčadi lige, onda se doista mora zapitati može li do naslova prvaka. Dinamovo mučenje Ivajlo Petev je živio na ‘konopcima’ nakon poraza od Hajduka i Slavena Belupa, i može skinuti kapu Andrijaševiću, Vešoviću, Ristovskom i Matjažu Keku koji ta dva posrtaja nisu iskoristili i već danas mirno čekali kraj prvenstva. Vratio se Petev uvjerljivim pobjedama, zadržao klupu. Ali, protiv koga? Tada posljednje Cibalije, pa trećeg odstraga Intera, a sad je ‘razbio’ zadnji Split s 1:0. Ne, nije kriv samo Petev, najslabije plaćeni igrač Dinama zacijelo je u ovih manje od pola godine dobio više novca nego je Split ukupno dužan bilo kojem svojem igraču koji nije vidio plaću od ‘stoljeća sedmog’ pa tim dečkima Dražen Žanko može biti klupski pjevač. Ako ne traži plaću, ako traži nešto, budu oni sami pjevali. Dinamov je trener ostavio Sammira u Zagrebu, pa se Filho par sati prije tekme zagrijavao uz ‘štiklec’. - Nisam ga vodio, pa Gojak je u svojoj prvoj utakmici zabio četiri gola, pa onda opet igrao dobro i nisam želio mijenjati, to je moj odgovor na pitanje zašto nisam doveo Sammira - kazao je Petev. Ćorića je poveo u Split, ali turistički, možda dečko nikad nije spavao u Solinu, a fetiš mu je biti u što više hrvatskih gradova. Mikulić uzdrmao gredu Kako bilo Dinamo se mučio, je bio bolji, imao loptu, ali plavi su u prvom dijelu imali tek jednu pravu priliku, Olmo je proigrao Gojaka u 40. minuti, ali je Duka obranio. - Imali smo nekoliko prilika (kojih?, nap.a.) u prvom dijelu - kazao je Petev. Split je u nastavku mogao povesti, Mikulić je iz slobodnog udarca uzdrmao prečku nemoćnog Livakovića. Onda je stigao taj pogodak Dinama, Guilherme je loše pogodio volej, taman da bi asistirao Hodžiću. Petev je još jednom dao pokoju minutu Machadu koji odlazi, Henriquez je ušao prvi put nakon prosinca, Sigali je izdržao cijelu utakmicu, Ah, da u moru ničega, kao da umjesto cipla tražite kapitalnu tunu u splitskoj luci, Dinamo je imao još jednu priliku, Guilherme je pogodio vratnicu. Plavi dečki, sve je to premalo. Ali može biti dovoljno ako je Rijeka lošija. - Split se odlično branio, u zadnje dvije utakmice je bilo bolje, sad je samo falio zadnji pas, imamo par mladih igrača koji izgledaju dobro. Što će biti u derbiju? - Sve je moguće - veli Petev. 