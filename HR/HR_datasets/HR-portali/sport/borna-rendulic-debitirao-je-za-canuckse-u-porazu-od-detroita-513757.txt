Najbolji hrvatski hokejaš Borna Rendulić upisao je svoj prvi ovosezonski nastup u NHL ligi odigravši 4.51 minuta za Vancouver Canuckse u 2-3 domaćem porazu od Detroit Red Wingsa u produžetku.  Rendulić je postao članom Canucksa prošloga ljeta, ali se nije izborio za mjesto na "rosteru" tijekom priprema pa je dosadašnji dio sezone proveo u Vancouverovoj filijali Utica Cometsima za koje je u 52 utakmice postigao devet golova i pet asistencija u AHL-u. Zbog problema s ozljedama u sastavu Canucksa u posljednje vrijeme otvorila se prilika za Rendulića koji je pozvan da se priključi momčadi. U prethodne dvije sezone Rendulić je bio član Colorado Avalanchea za koje je ukupno odigrao 14 utakmica te postigao po gol i asistenciju. Sa 59 bodova iz 62 utakmice Vancouver je trenutačno 12. sastav Zapadne konferencije s osam bodova manje od osmih Saint Louis Bluesa koji drže posljednje mjesto koje vodi u doigravanje. Do kraja ligaškog dijela sezone ostalo je još 20 utakmica. 