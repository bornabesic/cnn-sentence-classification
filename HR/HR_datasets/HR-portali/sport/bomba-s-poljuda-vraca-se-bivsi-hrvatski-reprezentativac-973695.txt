Foto: Guliver Image/Getty Images HAJDUK želi Josipa Radoševića i zadnji vezni na korak je od povratka na Poljud! Naime, splitski klub u Radoševiću vidi idealno rješenje za poziciju zadnjeg veznog, a velika prednost je što on ima slobodne papire nakon što mu je istekao ugovor s Red Bull Salzburgom. U Hajduku bi bio jedan od najplaćenijih nogometaša, ali je svom bivšem klubu dao popust, budući da je imao i izdašnije ponude iz inozemstva, doznaje Dalmatinski portal. Podsjetimo, Radošević je u transferu vrijednom tri milijuna eura 2013. godine iz Hajduka prešao u Napoli, gdje je u dvije sezone imao minutažu tek u devet utakmica, pa je odlazio na posudbe u Rijeku i Eibar. Prošlog ljeta je raskinuo ugovor s Napolijem i potpisao jednogodišnji ugovor s Red Bullom.   Embed from Getty Images   Preko Hajduka je stigao i do hrvatske reprezentacije u eri Igora Štimca, kada je iznenađujuće debitirao u derbiju skupine protiv Belgije. Tek su mu 23 godine i Splićani u njemu vide priliku za ponovnu zaradu. Njegov dolazak vjerojatno znači i odlazak Brazilca Jeffersona. Ove sezone je odigrao 28 utakmica za Red Bull i postigao pet golova. Osvojio je i naslov prvaka Austrije, a za Hajduk bi trebao potpisati nakon finala Kupa Austrije u kojem igra Red Bull.