U susretu 6. kola skupine A Eurokupa u srijedu su košarkaši Cedevite u Domu sportova svladali španjolsku Gran Canariju sa 97:90 (46:48), te su im nanijeli prvi poraz. Nakon izjednačene igre u prvom prvom poluvremenu, koje je završilo minimalnim vodstvom gostiju 48:46, igrači Cedevite su u prve četiri minute nastavka "pali u crnu rupu" i omogućili su Gran Canariji da stekne prednost od 14 koševa (50:64). No, Cedevita se nije predala, polako je "grickala" prednost gostiju, da bi tri i pol minute prije kraja susreta stigli do vodstva 84:83, a potom i 88:83. U tim trenucima briljirao je Marko Tomas, koji je susret završio sa 22 koša. Rashad James dodao je 19 koševa, dok je u redovima Gran Canarije najbolji bio Sasu Salin sa 15 koševa. Treba napomenuti i da je Cedevita igrala bez Pierrea Jacksona (viroza), koji je u posljednjim utakmicama bio najbolji igrač hrvatskog prvaka. Sljedeću utakmicu u Eurokupu košarkaši Cedevite igrat će 23. studenoga, kada gostuju kod litvanskog Lietkabelisa, koji je večeras u gostima dobio MZT Skopje sa 87:80. 