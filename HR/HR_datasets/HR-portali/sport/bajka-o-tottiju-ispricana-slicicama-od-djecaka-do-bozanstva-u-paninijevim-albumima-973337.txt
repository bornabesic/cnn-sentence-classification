Foto: Panini FRANCESCO TOTTI u 40. godini odigrao je zadnju utakmicu u karijeri, a oproštaj legende talijanskog i svjetskog nogometa inspirirao je razne pozdrave s velikanom. Proizvođač kultnih samoljepivih sličica Panini, uz čije sličice i albume nogometaša i klubova odrastaju desetine generacija koje se tako nepovratno zaraze nogometom, Tottiju se naklonio videom s kronološki poslaganim i dinamično montiranim sličicama igrača koji je cijeli život posvetio samo jednom klubu, njegovoj Romi. Dok s jedne strane ekrana pratimo promjene Tottijevih frizura u uvijek "postojanom" dresu i kako se dječak pretvara u muškarca, s druge se redaju fascinantne brojke koje su obilježile veličanstvenu karijeru. 619 utakmica u Seriji A, 25 prvenstva u kojima je igrao, 250 golova u Seriji A, rekordnih 46 puta da je postigao dva gola na utakmici, 26 golova za Zlatnu kopačku 2007., 58 utakmica i 9 golova za reprezentaciju, svih 7 utakmica na SP-u 2006. kada je s Italijom bio svjetski prvak, 180 igrača Serije koji se nisu rodili kada je debitirao za Romu, 28. ožujka 1993. datum kada je debitirao u Seriji A, 38 godina i 59 dana, s toliko je postao najstariji strijelac Lige prvaka, 786 službenih utakmica za Romu, rekordnih 11 golova u rimskom derbiju, rekordni 91 gol iz 113 penala, 11 golova zabijenih prijatelju Buffonu, 6 gradonačelnika Rima promijenilo se dok je igrao za Romu. Zanimljivo, Totti je za Romu zaigrao u proljetnom dijelu sezone 92/93., ali je u kultnom albumu debitirao tek dvije godine kasnije.