Prvi put u 16-godišnjoj povijesti tog turnira jedan sretni gubitnik iz kvalifikacija prošetao se do četvrtfinala ATP Mastersa u Madridu. Pošlo je to za rukom našem 20-godišnjaku Borni Ćoriću koji je, uz ostalo, jučer u osmini finala za sat i pol svladao prvog tenisača svijeta Andyja Murraya sa 6:3, 6:3. Borna je jednom već pobijedio Britanca, u Dubaiju 2015., u četvrtfinalu, no tada je Murray bio treći na ATP listi. Sada je Ćorić doslovce izbacio prvog tenisača svijeta. – Nakon što sam izgubio u završnom krugu kvalifikacija (od Kukuškina - op. a.) i nakon što sam već bio rezervirao zrakoplovnu kartu za povratak kući, ovo je svakako veliko iznenađenje. Imao sam i malo sreće, ali u glavnom turniru igrao sam jako dobro, na tragu mečeva u Marrakechu. Protiv Murraya odigrao sam gotovo bez pogreške iako on možda nije odigrao najbolji tenis. No, za mene je ovo velika pobjeda, nevjerojatan je osjećaj pobijediti prvog tenisača svijeta – istaknuo je Borna kojemu je ovo peta pobjeda nad igračima iz Top 10. Doživio je i 15 poraza, no za jednog 20-godišnjaka to je odličan učinak.  Servira dobro, kreće se bolje – Kakva je bila moja taktika? Nastojao sam biti što dosadniji, vratiti što više lopti. To je bio moj plan i toga sam se držao.No u cjelini odigrao sam najbolji meč sezone. U presudnim trenucima bio sam na visini zadatka – napomenuo je Ćorić. No, Borna ipak nije bio samo “dosadan” nego i kvalitetan, o čemu svjedoče i riječi samog Murraya. Škot nije bio sretan zbog svoje igre, ali Ćorića je počastio komplimentima: – Servirao je dobro i kretao se još bolje. Vratio je puno lopti i bio vrlo konzistentan u tome.Ako ne pronađete svoju najbolju igru, a on se kreće odlično i vraća gotovo sve, onda on postaje iznimno težak suparnik – zaključio je Murray.  Borna je tako osigurao veliki napredak na ATP listi, prema sadašnjoj računici to je skok od najmanje 18 mjesta i dolazak na 41. mjesto ATP liste. A to uopće nije daleko od njegova najboljeg plasmana – 33. mjesta iz srpnja 2015. godine. Ali to nije sve: Borna će se večeras u 21.30 sati (Sportklub) za svoj prvi Masters polufinale boriti protiv Austrijanca Thiema kojega je prilično lako (6:1, 7:5) pobijedio ove godine u Miamiju.  Bornin senzacionalni uspjeh u Madridu učinio je još važnijom njegovu jučerašnju potvrdu nastupa na ovogodišnjem umaškom Croatia Openu (od 17. do 23. srpnja). Obožava igrati u Umagu – Jako sam sretan što ću ponovno zaigrati u Umagu. Bez dvojbe, to mi je najdraži turnir u kalendaru. Doma sam, uvijek imam sjajnu podršku i uživam s obitelji i prijateljima. I uvjeti na terenu mi odgovaraju, zaista obožavam igrati u Stella Marisu. Zbog toga mi je prošle godine bilo posebno žao što mi reprezentativne obveze (gostovanje u Portlandu – op. a.) nisu dopuštale da dođem. Vidimo se u Umagu! – poručio je jedan od najboljih mladih tenisača današnjice. Ćorić je ove je godine u Marrakechu već stigao i do svojeg prvog naslova.      