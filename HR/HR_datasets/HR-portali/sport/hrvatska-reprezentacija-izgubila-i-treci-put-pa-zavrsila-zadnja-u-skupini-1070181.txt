U ponešto izmijenjenom sastavu zbog ozljeda i kartona, izabranici Darija Bašića zaključili su Elitno kolo porazom od portugalskih vršnjaka, koji su već ranije osigurali prvo mjesto, dok su mladi Vatreni nakon uvodnih poraza od Walesa i Švedske bili bez šanse za plasman na EP. Portugal je poveo u 27. minuti, kada je Dalot ubacio za Almeidu, koji koristi propust hrvatskog vratara za pogodak. Samo četiri minute poslije tu je prednost udvostručio Dju. Hrvatska je smanjila u 35. minuti, nakon lijepe akcije Ćužea i strijelca Špikića, koji je iz kaznenog prostora pogodio u bliže rašlje. Špikić je na kraju prvog i početku drugog dijela propustio izgledne prilike za izjednačenje, no ono je stiglo u 47. minuti. Tada je dosuđen kazneni udarac za Hrvatsku zbog igranja rukom, a Javorčić je bio precizan za 2:2. No, svoju je priliku s 11 metara u 54. minuti dobio i Portugal nakon prekršaja Lišnića, a Filipe je zabio za 3:2. Ćuže je potom imao sjajnu prigodu za novo poravnanje, da bi u 69. minuti Dju ostao sam u protunapadu i postavio konačnih 4:2. Posljednju šansu za Hrvatsku propustio je Kulenović u situaciji jedan-na-jedan, a drugo je mjesto u skupini naposljetku osvojila Švedska zahvaljujući pobjedi protiv Walesa 1:0. Jedini je strijelac bio Isak. UEFA Elitno kolo, Skupina 5: 1. Portugal 9 2. Švedska 6 3. Wales 3 4. Hrvatska 0 U-17: HRVATSKA - PORTUGAL 2:4 (1:2) UEFA Elitno kolo U-17, Pula. Sudac: D. Ates Bitnel (Turska) Strijelci: 0:1 - Almeida (27'), 0:2 - Dju (31'), 1:2 - Špikić (35'), 2:2 - Javorčić (47' - 11m), 2:3 - Joao Filipe (54' - 11m), 2:4 - Dju (69') Žuti kartoni: Quina (25'), Ćuže (53'), Kulenović (66') Hrvatska: Kotarski, Čolina, Budalić, Briški, Đira (od 41' Babec), Špikić, Javorčić, Kulenović, Rakić (od 60' Tolić), Lišnić, Ćuže (od 59' Knežević). Izbornik: D. Bašić. Portugal: Maximiano, Dalot (od 73' Fernandes), Silva, Filipe, Luis, Quina, Dju, Leite, Correia (od 77' Santos), Lameira, Almeida (od 68' Gomes). Izbornik: H. Sousa. >> Europsko se prvenstvo čini nedostižnim – Hrvatska poražena od Walesa! 