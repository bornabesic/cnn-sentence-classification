Vodstvo hrvatskog košarkaškog prvaka Cedevite zatečeno je odlukom Upravnog odbora Hrvatskog košarkaškog saveza (HKS) koji je na sjednici održanoj u četvrtak jednoglasno odlučio pokrenuti postupak za isključenje Cedevita iz svog sustava, zbog toga što se hrvatski prvak prijavio za Eurokup, natjecanje pod ingerencijom ULEB-a. - Moramo priznati da nas je zatekla odluka HKS-a. Cedevita je svoj nastup u Eurokupu ostvarila rezultatom u ABA ligi (3. mjesto, polufinale doigravanja ), natjecanju koje je FIBA, kao i HKS, dopustila na početku prošle sezone i pod čijom je ingerencijom i novooformljena prošlog ljeta - poručili su iz Cedevite dodavši kako do današnjeg dana nisu primili niti jedan dokument koji bi ih stavio u poziciju promišljanja klupskih stavova. - Naši stavovi su jasni - želimo biti klub koji će se natjecati s najboljim klubovima Europe, želimo dugoročno igrati Euroligu, a da bi to postigli moramo igrati u također izuzetno kvalitetnom Eurokupu, natjecanju pod okriljem ECA ( Euroleague Commercial Assets ). Odnosi ECA i FIBA još nisu riješeni, stvari se nalaze po sudovima, čeka se odluka Europske komisije na temu može li uopće FIBA prijetiti svojim članicama odnosno klubovima bilo kakvim sankcijama u slučaju njihovog izbora nastupa u natjecanjima koja oni žele -  poručili su iz redova hrvatskog prvaka. U klubu smatraju kako Cedevita, kao trostruki uzastopni i aktualni prvak Hrvatske, nije zaslužila da se preko nje prelamaju koplja odnosa ECA i FIBA-e. Posebno ne na način da o možebitnom isključenju iz nacionalnog košarkaškog saveza doznaje sa web stranica ili od novinara. - Ako je već FIBA natjerala HKS na neku reakciju, nacionalni savez mogao je svakako reagirati bitno drugačije, opomenom, nekom molbom za preispitivanje naših odluka, a svakako ne odmah postupkom isključenja. Kao da nas se HKS želi riješiti, kao neko neželjeno dijete - poručili su iz Cedevite. U šturom priopćenju HKS ne navodi se kakve će posljedice ova odluka Upravnog odbora HKS-a imati po najtrofejniji hrvatski košarkaški klub u posljednje tri sezone, kao ni u kojem roku će naša krovna košarkaška organizacija provesti postupak isključivanja Cedevite iz svog sustava. HKS navodi da je odluka donesena slijedom odluke Međunarodnog košarkaškog saveza (FIBA) da se svi klubovi koji budu uključeni u Eurokup pod ingerencijom ULEB-a moraju biti sankcionirani. Zanimljivo je da se ta odluka na Cedevitu ne bi odnosila da je izborila pravo nastupa u Euroligi, natjecanju koje je također pod ingerencijom organizacije s kojom je FIBA ponovno zaratila, kao što je to bio slučaj prije 16 godina.