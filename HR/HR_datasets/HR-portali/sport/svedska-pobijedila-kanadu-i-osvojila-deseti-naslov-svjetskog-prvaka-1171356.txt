Hokejaši Švedske osvojili su svoj deseti naslov svjetskog prvaka nakon što su u nedjeljnom finalu SP-a Elitne skupine u Koelnu svladali Kanadu sa 2-1 (0-0, 0-1, 1-0, 0-0. 1-0) u raspucavanju, u kojem je junakom pobjede postao vratar Henrik Lundqvist. Sjajni vratar New York Rangersa tako je na najbolji način izliječio frustracije koje doživljava na klupskoj razini. U finalu je obranio 42 od 43 udarca kanadskih hokejaša tijekom 60 minuta osnovnog dijela utakmice i još 20 minuta produžetka, u kojem su oba čuvara mreže briljirala. Tako je i kanadski vratar Calvin Pickard skupio 40 obrana. Šveđani su sretno došli do vodstva u posljednjim trenucima prve trećine, kad su imali igrača manje na ledu, a gol je pripisan Victoru Hedmanu. Kanada je izjednačila već u drugoj minuti druge trećine, a u situaciji s igračem više najbolje se pred Lundqvistom snašao Ryan O'Reilly. No, od tog trenutka Lundqvist i Pickard su zaključali svoja vrata pa je odluka o naslovu pala u raspucavanju. Briljantan je bio Henrik Lundqvist koji je obranio udarce MacKinnona i Pointa, a O'Reilly je pogodio vratnicu. S druge strane, u prve tri serije Pickard je obranio samo udarac Nylandera, da bi potom Backstrom i Ekman-Larsson uspjeli poslati pločicu u mrežu. Landeskog je u četvrtoj seriji mogao donijeti slavlje Šveđanima, ali je promašio. No, neizvjesnost je kratko potrajala, jer se i Marner poveo za suigračima, propustio realizirati penal pa je slavlje Šveđana moglo početi. Kanađani su imali priliku osvojiti treći uzastopni naslov, što im nije uspjelo 65 godina, i sa 27 zlatnih odličja se izjednačiti s Rusijom kojoj su upisani i naslovi osvojeni pod zastavom SSSR-a. Šveđani su osvojili svoj deseti naslov, a prvi nakon 2013. godine, kada su u finalu odigranom u Globe Areni u Stockholmu svladali Švicarsku sa 5-1.