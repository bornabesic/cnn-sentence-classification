Predsjednik Rijeke, Damir Mišković, izjavio je kako je tužno da se opet nakon derbija Hajduka i Rijeke priča o huliganizmu. Posebno su bili ružni povici Torcide koja je Armadu dočekala uzvikivanjem 'ubij, Srbina'. - Ne znam otkud tolika mržnja. Nas u Hrvatskoj ima jako malo i ako se budemo mrzili na ovakav način, neće biti dobro. Djeca gledaju te utakmice, imaju 10-15 godina, a Split i Rijeku gledaju na takav način. Jasno mi je da se ljudi 90 minuta na utakmici ispušu, ali u Splitu smo vidjeli da su prijeđene granice. To je strašno. Ružna slika je otišla prema svijetu, Italiji, Engleskoj... Svi su vidjeli scene koje ne donose ništa dobro hrvatskom nogometu - naglasio je za Radio Rijeku Mišković koji je napadnut u svečanoj loži kad je jedan navijač na njega bacio bocu.   - Nazvao me predsjednik Hajduka Ivan Kos nekoliko sati kasnije i ispričao se. Nažalost, neke stvari se moraju popraviti u našem nogometu jer ovo se neće dobro završiti. To me boli - kaže predsjednik Rijeke i objašnjava zašto je napustio mjesto dopredsjednika u Hrvatskom nogometnom savezu. - Nažalost, poslovne obaveze su prevelike. Moram se koncentrirati na posao, trenutno je takvo stanje. Ako ne mogu gore provoditi toliko vremena da utječem na nešto, onda je bolje da netko drugi zastupa naše interese i interese hrvatskog nogometa. Mislio sam i da će prestati priče da netko pomaže Rijeci.  A na utakmicu s Hajdukom osvrnuo se i Rijekin trener Matjaž Kek. - Posljednjih 15 minuta pokazalo je da smo tjelesno apsolutno pripremljeniji od Hajduka, ali u takvim utakmicama jedan detalj može odlučiti. Ne mogu se složiti da su nas baš razbili kako pričaju i sami sebe pumpaju - kaže slovenski stručnjak čiju momčad u srijedu očekuje uzvrat u polufinalu Kupa protiv Osijeka. Riječani u grad na Dravi stižu s prednošću - 3:1. - U ovom dijelu sezone ovo je za nas najbitnija utakmica. Polufinale u kojem nam se otvara mogućnost ući u finale i igrati za trofej. Unatoč prednosti iz prve utakmice, moramo biti izuzetno koncentrirani jer vidjeli smo kako i 4:0 može biti dostižna prednost - zaključio je Kek aludirajući na okršaj Barcelone i PSG-a. >>Za više sporta posjetite našu Facebook stranicu Večernji list - Sport >>Rijeka će odgovarati zbog banane bačene nogometašu Hajduka