Hrvatska nogometna reprezentacija u četvrtak je bez većih problema pobijedila Kosovo (6:0) i upisala tri boda u kvalifikacijama za Svjetsko prvenstvo koje će se 2018. igrati u Rusiji. No, pred Čačićevim izabranicima je utakmica s Finskom pa nema opuštanja. - Normalno da smo sada sretni i zadovoljni s tom pobjedom jer smo svjesni da na početku okupljanja situacija nije bila bajna s obzirom na sve izostanke. Sigurno da se upalio mali alarm, jer je jasno da bismo svakim izgubljenim bodom stavili sebe u težu situaciju pa je postojao pritisak pobjede - to smo uspjeli i ostvariti. Koliko god da su dojmovi bili odlični, mogu reći da smo se brzo okrenuli Finskoj gdje očekujemo još težu utakmicu, rekao je Andrej Kramarić za službenu stranicu HNS-a pa dodao: - Ne poznajem dovoljno Kosovo i Finsku da bih mogao točno reći kakav je odnos snaga. Mi smo pokazali ono što smo znali pokazati i u nekim prijašnjim susretima; mene je podsjetilo na utakmicu protiv Azerbajdžana u Osijeku kada smo isto od prve minute krenuli jako, pokazali jasno i glasno što želimo. Stvorili smo puno šansi, a naravno da mi je drago da sudjelujem kada igramo tako dobro i pobjeđujemo. Nadam se da će tako biti i dalje. Ante Čačić pronašao je poziciju za Kramarića koji je protiv Kosova bio u početnom sastavu i vratio mu je to dobrom igrom. - Ni u Hoffenheimu ne igram klasičnu špicu, da bih samo stajao naprijed. Trener mi je dao podršku i priliku, i mogu reći da sam zadovoljan nastupima za klub ove sezone. Ne bih još rekao da je to maksimum, može i puno bolje, ali u svakoj utakmici imam ili gol ili asistenciju, a s tim moram biti zadovoljan. Na meni je da nastavim jednako raditi kako bih zadržao sličan učinak, i da će se ta serija nastaviti već i protiv Finske. Mario Mandžukić bio je igrač utakmice u Skadru, postigao je tri gola i prekinuo golgetersku krizu. - Nikada nisam htio pametovati oko takve situacije jer kao napadač znam kako je biti u situaciji kada nedostaju golovi, a kroz to prolaze i najbolji napadači na svijetu. Svaki dan možeš ući u tu fazu, ne volim o tome ni pričati. Svjesni smo što je Mario prošao, sigurno da nam je svima drago što se oslobodio tog pritiska. Ali kao što je i Mario rekao nakon utakmice, najvažnije je da ekipa pobjeđuje. 