Samo jedan epski hrvatski sportski poraz može se usporediti s ovim brodolomom protiv Argentine: Ćirino polufinale na Stade de Franceu kada je Hrvatska jednu minutu bila u finalu Svjetskog prvenstva. Nikad nećemo zaboraviti riječi Slavena Bilića nakon pobjede nad Nizozemcima u Parizu: – Mi smo treći, a ja se osjećam kao svjetski prvak! Na isti način vatrene smo doživjeli svi koji smo uz njih drhtali tih mjesec dana u ljeto 1998., i na isti način danas doživljavamo i Krajanove mušketire bez obzira na završno potonuće. Hrvatsku je protekloga vikenda samo šest, pišljivih šest poena dijelilo od svjetskoga teniskoga naslova! I imamo li onda pravo išta zamjeriti Marinu, Ivanu, Ivi, Borni ili njihovome izborniku Krajanu? Iako je atmosfera u Areni bila klonula, a igrači duboko razočarani, za nas će tenisači zauvijek biti heroji, a njihov durhmarš do finala jedan od najvećih pothvata hrvatskoga sporta. Sjetite se samo spektakularnoga preokreta protiv Amerikanaca u Portlandu, protiv nacije koja ima 32 naslova u Davisovu kupu i čija nacionalna teniska asocijacija ima 700.000 članova. Pamtimo ih po tome, i ne kukajmo i ne cvilimo za porazom od gauča jer, za razliku od Ćire u polufinalu SP-a, Krajan je u finalu ipak izgubio od boljega. S hipotekom sinonima za sportski uspjeh i izvanserijsku izvrsnost, hrvatska teniska reprezentacija u ovom sastavu nema pravo preko noći nestati sa scene. Ne, Čiliću i Ćoriću, najprije zbog vas samih, a onda i zbog onih 15 tisuća ljudi koji su s vama igrali u Areni, na kraju i zbog očekivanja cijele nacije. Zbog Marina, Ivana i Borne, Hrvatska je teniska svjetska velesila. I kao takva ne smije joj se dogoditi da se sada olako raspadne; ni zbog nečijih partikularnih interesa, još manje zbog besmislice kao što je povrijeđena taština. Ne zaboravite, vi ste naši svjetski prvaci, naši sportski idoli, baš kao što su to bili vatreni iz ‘98., i zato na iskačite iz ovoga šampionskoga vlaka. Ove godine niste uspjeli, pa što? Nastavite li ovako, ‘salatara’ vam sigurno neće pobjeći.