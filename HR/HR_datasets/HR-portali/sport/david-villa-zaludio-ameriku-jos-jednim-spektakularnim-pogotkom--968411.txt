PROSLAVLJENI španjolski napadač David Villa i s 35 godina na leđima igra fantastičan nogomet, a pogotke i dalje zabija kao od šale.   Nakon što je oduševio svijet bombetinom s centra prije tri tjedna, upisao je još jedan gol vrijedan divljenja i trasirao put prema pobjedi svog New York Cityja.   Villa je u 17. minuti duplim pasom briljantno izigrao obranu Atlante, ušao u šesnaesterac s lijeve strane i sa 15 opalio u suprotni kut. Lopta se od stative odbila u suprotni kut i završila u golu.        U osam nastupa ove sezone Villa je zabio šest golova i upisao dvije asistencije. S 35 godina još uvijek izgleda kao da bi se mogao nadigravati s najboljim igračima svijeta, kao što je to radio u dresu madridskog Atletica, Barcelone i Španjolske s kojima je pokorio Europu i svijet. Ugovor s američkim klubom ima do zime 2018. godine, kada će vjerojatno završiti karijeru.   Atlanta je izjednačila u 39. minuti, ali u nastavku su još jednom oduševili domaći igrači s dva gola u jednoj minuti, Wallace (60`) i Moralez (61`) zabili su za konačnih 3:1.