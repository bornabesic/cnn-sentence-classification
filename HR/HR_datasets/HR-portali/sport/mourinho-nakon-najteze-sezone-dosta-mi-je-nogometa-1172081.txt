Manchester United pobjednik je Europske lige. U finalu su crveni vragovi pobijedili Ajax sa 2:0, a menadžer Jose Mourinho postao je prvi trener koji je dva puta osvojio Ligu prvaka i Europsku ligu. Portugalski stručnjak je u karijeri svoju momčad vodio u 14 finala, a u 12 je izašao kao pobjednik! Mourinho je osvajanjem naslova spasio Unitedovu sezonu, jer će sljedeće sezone igrati u Ligi prvaka. Crveni vragovi sezonu u engleskoj ligi završili su na šestom mjestu. - Igrači su bili sjajni. Presretan sam kako su igrali, jer ovo je bila moja najteža sezona u trenerskoj karijeri - rekao je Mourinho. Najbolje europske momčadi imaju malo vremena za odmor. Mnogi klubovi idu na svjetsku turneju, ali čini se Manchester United ostaje na Otoku. - Dosta mi je nogometa, ne želim nikakve prijateljske utakmice. Posljednjih nekoliko mjeseci je bilo gotovo nemoguće igrati. Imali smo mnogo ozlijeđenih igrača i stalno krpali sastav. Igrače smo tjerali do maksimalnih granica izdržljivosti. Izvukli smo najviše što smo mogli i sada je vrijeme za odmor - zaključio je Jose Mourinho.