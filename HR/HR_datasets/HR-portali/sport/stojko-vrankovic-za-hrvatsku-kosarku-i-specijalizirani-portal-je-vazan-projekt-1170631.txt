Od prije nekoliko dana hrvatski poklonici košarke imaju novo mjesto okupljanja, a riječ je o portalu basketball.hr. Premda se matična redakcija nalazi u Zadru, uspješno porinuće ovog "broda" dogodilo se na terasi zagrebačkog kafića "Velvet" uz nazočnost čelnih ljudi Hrvatskog košarkaškog saveza (Vranković, Rukavina), ali i drugih čimbenika hrvatske košarkaške zbilje (Jusup, Čutura, Žižić, Čavlović, Bagarić, Pavličević...), a projekt su došli podržati i članovi odbojkaške obitelji Jelić (tata Ivica i kćer Vesna). Novi sportski medij nastavit će tamo gdje su stali ugasnuli portali kosarka.hr i crosarka.hr, projekti nošeni velikim entuzijazmom kojeg je, nažalost, iscijedila brutalna tržišna stvarnost. No, kako je ovaj puta riječ ne samo o velikoj ljubavi spram kraljice igara, nego i o ozbiljnom poslovnom zaleđu pokretača priče, onda nam se čini da ovaj projekt ima lijepu priliku nametnuti se kao ozbiljan i trajan medij. - Basketball.hr smo pokrenuli i kao centralno mjesto za razmjenu različitih stavova. Zato ćemo imati i stručne tekstove iz pera košarkaških stručnjaka, kolumne napisane od bivših igrača i dugogodišnjih košarkaških novinara, priče o manje poznatim detaljima iz života naših poznatih košarkaša, reportaže s velikih natjecanja pisane u prvom licu i slično. Raduje nas što je našu video najavu od 15 sekundi o pokretanju portala u par dana vidjelo 14.500 znatiželjnika, što nam govori da zanimanje postoji. Bit ćemo otvoreni medij za sve koji vole košarku - kazao je glavni urednik Branko Tabak. A on je, priznaje, o ovom trenutku sanjao 12 godina, a sve je krenulo onog trenutka kada ga je nazvala direktorica tvrtke S-Event Zdenka Zrilić i rekla "a zašto mi ne bismo pokrenuli košarkaški portal". A poduzetna Zdenka poznata je domaćoj košarkaškoj javnosti kao organizatorica tri sjajna predsezonska turnira euroligaša u Zadru, ali i akcije "Koš za koš" iza koje je zasad pet obnovljenih igrališta u četiri grada (Zadar, Karlovac, Osijek, Slavonski Brod). Dakle, radi se o nekome tko uistinu voli košarku i u ovom projektu ne gleda primarno priliku za profit, nego za popularizaciju košarke. Dakako, rentabilnost sajta bit će važan oslonac njegove opstojnosti, pa je novom portalu dugovječnost poželio i predsjednik HKS-a Stojko Vranković: - Radujem se specijaliziranom košarkaškom portalu jer pozdravljam svaki projekt koji je u interesu širenja popularnosti košarke, a to ovaj svakako jest. Jer, basketball.hr je mjesto na kojem će košarkaški poklonici pročitati tekstove ne samo o igri i utakmicama, nego i putopise s košarkaških događanja i putovanja, razgovore s velikanima, stručne osvrte stručnjaka, ali i, nadam se, konstruktivne kritike koje su svima nama koji u košarci radimo dobro došle. Za portal će, kao vanjski suradnici, pisati vodeći domaći košarkaški novinari, pa tako i umirovljeni HRT-ov komentator Slavko Cvitković kojem smo predložili da mu se rubrika zove "Spusti se Slavko", kao parafraza njegova najpoznatijeg usklika "Spusti se Franjo". A njega je uzviknuo na Olimpijskim igrama u Barceloni, u trenutku kada je sa zakucavanjem Franje Arapovića Hrvatska povela protiv originalnog Dream Teama. 