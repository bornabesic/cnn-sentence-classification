U prvom nastupu na tlu Sjeverne Amerike hrvatska nogometna reprezentacija je u kombiniranom sastavu u Los Angelesu pred 60,000 gledatelja pobijedila Meksiko 2-1.   Strahovali smo od katastrofe, a dočekali smo senzaciju. Momčad koja nikada nije igrala zajedno, sastavljena većinom od debitanata, odigrala je sjajnu utakmicu, posebice prvih 45 minuta tijekom kojih je s dva gola šokirala Meksikance.  Golove su zabili Duje Čop (36) i Fran Tudor (37). U nastavku susreta Meksiko je uspio smanjiti golom Javiera Hernandeza u 86. minuti. Hrvatska je obranila vodstvo premda je od 76. minute igrala bez isključenog Mile Škorića. Kako se radi o terminu izvan službenog kalendara Fife, izbornik Ante Čačić nije mogao računati na većinu prvotimaca. Na Čačićevom popisu našla su se tek šestorica igrača koji imaju iskustvo igranja za reprezentaciju, a Duje Čop je bio jedini na popisu koji je postigao pogodak u hrvatskom dresu. Meksiko je pak u Los Angeles došao u najboljem sastavu i priprema se za odlučujući dio kvalifikacija za Svjetsko prvenstvo, ali i za nastupe na Kupu Konfederacija i Gold Cupu. Meksiko se nametnuo od prve minute, međutim usprkos pritisku u prvom poluvremenu nije stvorio niti jednu pravu priliku. Hrvatski igrači odlično su stajali na terenu i prvih 45 minuta je prošlo bez opasnosti pred Kalinićevim vratima. Hrvatska je prvu priliku imala u 22. minuti kada je nakon ubačaja iz kornera stoper Intera Jakov Filipović pucao glavom pored gola. U 36. minuti hrvatska vrsta je stigla do vodstva. Ivan Šunjić je prebacio meksičku obranu gurnuvši loptu na krilo do Frana Tudora koji je povratnom loptom uposlio Duju Čopa, a ovaj zabija u praznu mrežu. Samo minutu kasnije bilo je 2-0. Tudor je presjekao loptu nakon katastrofalne povratne lopte meksičkog braniča Diega Reyesa, zaobišao golmana i zabio za 2-0.  U nastavku susreta Meksiko je podigao ritam igre i počeo ozbiljnije prijetiti. Meksički izbornik Juan Carlos Osorio je načinio četiri izmjene gurnuvši u vatru i svoje ponajboljeg igrače Javiera Hernandeza i Carlosa Velu. U 51. minuti je pucao Elias Hernandez, no Kalinić je bio spreman. Hrvatska 'jedinica' je odlično reagirala i u 59. minuti kada je Guardado opalio iz slobodnog udarca, te u 62. minuti kada je glavom pucao Peralta. U 76. minuti Hrvatska je ostala s igračem manje nakon što je Škorić zaradio crveni karton. Meksiko je nastavio nizati prilike u 81. minuti kada je Guardado već svladao Kalinića, no Tin Jedvaj je crte glavom 'počistio' loptu. Ipak, u 86. minuti je Javier Hernandez smanjio. Kalinić je 'zaplivao' u prazno, a napadač Bayer Leverkusena glavom zabio za 2-1.  Dvije minute kasnije Kalinić se iskupio obranivši udarac Hectora Morena s pet-šest metara, a u 90. minuti sjajni hrvatski vratar je zaustavio i Gallardov udarac za veliku pobjedu. MEKSIKO - HRVATSKA 1-2 LOS ANGELES. Stadion Coliseum - 60,000 gledatelja, Sudac: Baldomero Toledo (SAD); Strijelci: 0-1 Čop (36), 0-2 Tudor (37), 1-2 Hernandez (86) Žuti kartoni: L.Reyes / Škorić, Barišić Crveni kartoni: Škorić (76) HRVATSKA: Kalinić - Barišić, Filipović, Nižić, Jedvaj - Škorić, Šunjić - Čop (od 90. Majer), Vlašić (od 89. Miloš), Tudor (od 71. Kolinger) - Santini (od 83. Katić) MEKSIKO: Ochoa - Layun, Moreno, D.Reyes (od 46. Araujo), L.Reyes (od 80. Gallardo) - Gutierrez (od 46. J.Dos Santos), Molina (od 46. Guardado), Herrera - Lozano, Peralta (od 66. J.Hernandez), E.Hernandez (od 54. Vela)