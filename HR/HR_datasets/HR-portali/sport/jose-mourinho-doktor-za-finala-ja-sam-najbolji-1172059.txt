Zgodno bi bilo započeti priču o trijumfu najmlađe momčadi u povijesti koja je zaigrala finale nekog Europskog kupa. No, Ajax će još koju godinu pričekati svoj sljedeći trofej, čeka ga od 1995. godine. Sinoćnji finale pripao je Manchester Unitedu (2:0). Najmlađa momčad (prosjek 22 godine i 280 dana) ipak je malo prezelena za povijesne stvari. Dakako, pretenciozno bi bilo povlačiti bilo kakve paralele s onim Ajaxom od prije nešto više od dvadeset godina. Momčad Josea Mourinha starija je od one Petera Bosza u prosjeku za nekih pet godina, a odigrala je kao da ima 100 finala. A da je Ajax kojim slučajem momčad iz Hrvatske, danas bismo pisali o nedostatku emocije i želje za pobjedom. Tako se ne osvajaju naslovi, ne pobjeđuje u finalu... S toliko igre u širinu, nelogičnih odgoda, trošenja snage i koncentracije daleko od protivničkog gola... To su stvari o kojima će Ajaxov trener Bosz na sastanku ovih dana ‘daviti’ svoje igrače. Jer, Unitedova pobjeda bila je, gotovo pa rutinska! - Bila je to dosadna utakmica. United je bio bolji - kazao je Bosz. U najvažnijem trenutku proradio je Paul Pogba (zabio sretno za 1:0 u 18. minuti), a na razini je opet bio najbolji Unitedov igrač ove sezone u Europskoj ligi. Riječ je, naravno, o Henrikhu Mkhitaryanu, koji je za 2:0 zabio u 48. minuti. Armenac je pet od šest zadnjih pogodaka za United zabio baš u Europskoj ligi. No, zapravo je glavna priča Jose Mourinho. Portugalski doktor za finala. Jose je do sada igrao četiri finala. Prije sinoćnjeg, s Portom je slavio u Kupu Uefe (2003.), odnosno Ligi prvaka 2004. godine. Šest godina kasnije s Interom je opet slavio u finalu Lige prvaka. Ukupno s domaćim natjecanjima, igrao je u 14 finala, 12 je puta slavio! Sinoć je sezonu spasio u zadnji trenutak, a trijumfom u finalu izborio je izravan plasman u Ligu prvaka sljedeće sezone. Unatoč dva osvojena trofeja (engleski Superkup i Liga kup) bila bi to promašena sezona. Zna to i Mourinho koji je sinoć prema novinarskoj loži gestikulirao: ‘Ja sam broj jedan!’, a potom pokazivao brojku četiri. Jasna aluzija na četvrti trijumf u četvrtom finalu. Poseban je taj lik, prvi je trener u povijesti koji je dvaput osvojio Europsku ligu i Ligu prvaka. Sinoć je vodio brigu baš o svakom detalju. U 90. je minuti u igru uveo Waynea Rooneya, legendarnog napadača crvenih vragova, samo da može podići pehar. Jedan dio povijesti velikog engleskog kluba završen je sinoć u Stockholmu. Osvojili su jedini trofej koji im je nedostajao u bogatoj riznici! Manchester je tako postao jedan od pet klubova koji su osvajala sve glavne europske trofeje. - Uspjeli smo. Jako smo ponosni. Nitko sada ne može pričati. Rekli su da je ovo loša sezona, no osvojili smo tri trofeja - kazao je Pogba. Posebna emocija vladala je u momčadi Manchestera. Naravno, zbog nedavnog terorističkog napada. - Strašno je to. Bilo gdje da se događa, Parizu, Londonu... Istrčali smo fokusirani na pobjedu. Ovo je za Manchester, ovo je za cijelu zemlju - dodao je Pogba. Ajaxovi navijači iskazali su se primitivizmom, nakon utakmice potrgali su pedesetak sjedalica i bacili ih na travnjak.