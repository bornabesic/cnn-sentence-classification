Trener Dinama Ivajlo Petev najavio je posljednju prvenstvenu utakmicu u kojoj Rijeka (subota, 19 sati) gostuje na Maksimiru. Susret neće imati rezultatski značaj jer su Riječani u prošlom kolu osigurali naslov. - Jedino što ću tražiti je da igrači imaju jednak pristup i jednako ponašanje u svih 90 minuta. Ako tako bude, bit ću zadovoljan jer će i rezultat biti dobar - rekao je Petev. Koliko su igrači motivirani s obzirom na to da je Rijeka već prvak?  - Ne možemo reći da nema motivacije, ipak je to zadnja utakmica. Moramo odigrati dobro i zaštititi Dinamovo ime, plavi dres baš kao što i svaki igrač koji dobije priliku mora zaštititi i svoje ime. Hoće li neke igrače odmarati za finale Kupa?  - Postoji takva mogućnost, ali još nisam odlučio sto posto. Vidjet ćemo kako će proći trening, nadam se da neće biti problema. Ozljede?  - Imamo ozlijeđenih igrača, i to je najveća nesreća ove sezone. Lešković i Livaković neće konkurirati za ovu utakmicu, ali zato u rosteru imamo 24 igrača.  Kakvu Rijeku očekuje u subotu?  - Nije mi bitna Rijeka, već samo Dinamo.  U tri utakmice ove sezone Dinamo nije pobijedio Rijeku?  - Pred nama nisu dvije iste utakmice. Naravno, bitna je i ova u subotu i ona u srijedu, ali najvažnija je ona koja je najbliža. Hoće li Ante Ćorić dobiti priliku oprostiti se pred zagrebačkom publikom?  - Zašto mislite da će se oprostiti? Konkretno nema ništa. Svaka mogućnost postoji, a ne znam kako nešto reći ako nije sto posto riješeno. Petev ima ponudu iz Rusije. - Molim vas. Ja sam Dinamov trener, ne želim ni pomišljati ni na što drugo. Naravno da mi je želja da ostanem. Sve je dogovoreno i nastavljamo dalje. Je li mu klub dao ultimatum da morate osvojiti kup?  - Bez obzira na sve, nadam se da ćemo pobijediti u subotu i da ćemo u srijedu osvojiti Kup. Ali, to nije uvjet kluba. Koje su to slabosti Rijeke?  - Svaka momčad ima dobre i loše strane. Glavno je da naš pristup i ponašanje u zadnjoj utakmici budu na pravoj razini. Bit ću zadovoljan ako to sutra vidim. Pristup puno znači u nogometu. Kad smo se lošije ponašali, tada smo i izgubili. Mi smo, zapravo, u tri dana izgubili prvenstvo. Ali, to je to. Kako u sportu, tako i u životu, ne možeš uvijek pobjeđivati. Sad smo načinili korak unatrag, ali kaže se da je bitno kada napravite korak unatrag, da napravite pet unaprijed. Nadam se da će tako i biti - završio je Petev.