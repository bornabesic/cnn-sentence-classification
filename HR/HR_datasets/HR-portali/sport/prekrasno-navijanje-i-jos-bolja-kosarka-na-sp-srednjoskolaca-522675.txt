Laser show, mimohod država sudionika, zabavni program i odlična atmosfera obilježili su prvi dan Svjetskog prvenstva u košarci za srednje škole, koje se od 30. travnja do 7. svibnja održava u Poreču. Nakon jutarnjeg otvaranja Svjetskog prvenstva na terenima Poreča i Pazina, večernje, svečano otvaranje održano je u dvorani Intersport. Tribine nisu mogle primiti sve zainteresirane dok su se natjecatelji zabavljali pjesmom i pljeskom.  Uz zabavni program, mimohod sudionika i atraktivni laser show na kraju, otvoreno je ovo vrijedno natjecanje koje je u Poreč dovelo više od 1000 sudionika, ali i njihovih roditelja i navijača.  - Odlično je vidjeti bolje popunjene tribine nego na brojnim seniorskim natjecanjima. Nizozemci navijaju, došli su i gosti iz Indije, Estonije te Francuske. Poreč je ovih dana centar svijeta, barem što se tiče školskog sporta – ističe Hrvoje Čustonja, glavni tajnik Hrvatskog školskog sportskog saveza (HŠSS), organizatora natjecanja. Hrvatsku u Poreču predstavljaju prošlogodišnji prvaci, dubrovački gimnazijalci u muškoj te košarkašice 3. zagrebačke gimnazije u ženskoj konkurenciji. U Poreču su i košarkaši 3. gimnazije iz Zagreba te košarkašice iz ekonomske škole u Šibeniku. Prvog dana Dubrovčani su se dobro držali protiv Belgije (FL), na poluvremenu bili na 23-27, ali zatim pali nakon ozljede dokapetana i izgubili 42-68.  Treća gimnazija je imala uspješan dan. Košarkaši, pod vodstvom trenera Borisa Gnjidića, pobijedili su Kinu 60-48, dok su košarkašice, pod vodstvom trenerice Ane Čačić, svladale Kosovo 47-17.  Šibenčanke su se dobro držale protiv Francuske, ali na kraju pokleknule 52-57.  Drugi dan donio je važne pobjede hrvatskih ekipa 3. gimnazije iz Zagreba te poraze Šibenčanki i Dubrovčana.  Dan su obilježili i odlični navijači Francuske, Nizozemske i Grčke koji su svojom pjesmom upotpunili sliku Svjetskog prvenstva koja odlazi iz Poreča u cijeli svijet. Treća gimnazija je imala još jedan uspješan dan. Košarkaši su pobijedili Čile 59-40, dok su košarkašice, pod vodstvom trenerice Ane Čačić, svladale Nizozemsku 58-47. Košarkaši se bore s Brazilom za prvo mjesto u skupini E, a košarkašice protiv Bugarske žele potvrdu prvog mjesta u skupini. Treba istaknuti fantastičnu Niku Muehl, koja je ubacila 17 poena, uhvatila 18 skokova i dodala šest asistencija i tri ukradene lopte, te kontrolirala ritam utakmice. Patricija Perić je bila najbolji hrvatski strijelac sa 24 poena (trice 5/15). Ovom pobjedom Zagrepčanke su na dobrom putu da završe kao prve u skupini A i izbjegnu Francuskinje u eliminacijskoj fazi. Šibenske «ekonomistice» su, nakon dobrog otpora Francuskoj, odigrale egal utakmicu kroz tri četvrtine s Engleskinjama. Međutim, posljednju četvrtinu su izgubile 2-16 te s konačnih 30-43 upisale drugi poraz u skupini B. Dubrovački gimnazijalci nisu imali svoj dan te su protiv Francuza izgubili 34-97 te upisali svoj drugi poraz u skupini F, a u utorak igraju s Novim Zelandom. Natjecanja svakog dana počinju u 9 sati te traju do 17 sati. 