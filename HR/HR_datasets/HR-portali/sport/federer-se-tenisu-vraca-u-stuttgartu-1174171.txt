Teniski velikan Roger Federer vratit će se nastupima na ATP turniru u Stuttgartu koji počinje po završetku Roland Garrosa, objavio je u subotu direktor tamošnjeg turnira Edwin Weindorfer. Federer (35), koji je ove godine osvojio Australian Open, te turnire u Indian Wellsu i Miamiju, odlučio je propustiti sve turnire na zemljanoj podlozi, pa će mu turnir u Stuttgartu biti prvi nastup nakon 10-tjedne pauze. Turnir u Stuttgartu igra se na travnatoj podlozi i poslužit će Federeru kao priprema za nastup u Wimbledonu koji će se ove godine igrati od 3. do 16. srpnja.