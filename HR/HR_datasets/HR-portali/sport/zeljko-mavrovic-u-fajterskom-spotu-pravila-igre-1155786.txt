Nakon gotovo dvije godine kako su svojim hitovima osvojili radijske liste u Hrvatskoj, Pravila igre snimila su emotivnu baladu "Ako". Riječ je o posljednjem singlu, a ujedno i najavi njihovog prvog albuma "Nebo na mojoj strani", koji bi trebao izaći krajem ožujka. Nedavno su snimili i spot u kojem jednu od uloga tumači bivši boksač i trostruki prvak Europe, Željko Mavrović. - Snimanje spota s Pravilima igre bio je povratak u dane odrastanje koje je obilježilo puno slobode, razigranosti i veselja. Druženje s mladim ljudima koji kroz igru stvaraju nešto ozbiljno i vrijedno motiviralo me da se pridružim dečkima na snimanju. Spot mi je super i nadam se da će se i drugima svidjeti - rekao je Mavrović. Osmišljavanje ideje za spot, koji je režirao Darko Drinovac, a prema scenariju bubnjara benda Gorana Beloševića, ističu dečki, nije bio lagan posao jer im je želja bila prikazati kako izgleda "bolna ljubav". - Ovo je naša prva balada i iznimno smo ponosni na nju. Također, hvala  Željku Mavroviću, koji je svojom pojavim dao dodatnu dimenziju. Imati takvog velikana u spotu, posebna je čast - kaže ekipa iz Pravila igre. Glazbu za singl "Ako" napisao je Miro Buljan, tekst potpisuje Sonja Buljan, a aranžman je djelo para Buljan i samog benda. Pravila igre, koja su se u kratko vrijeme nametnula kao jedan od najuspješnijih mladih bendova na domaćoj sceni, čine Marko Kutlić (vokal), Goran Belošević (bubnjevi), Denis Dex Marijanović (bas) i Marko Belošević (klavijature). 