Marijo Tot više nije trener Istre 1961, izvršni direktor kluba Michael Glover donio je odluku o prekidu suradnje s trenerom prve momčadi. U klupskom priopćenju se navodi da je takvu odluku donio nakon ‘pažljivog promišljanja nastalih okolnosti i dugotrajnih razgovora s trenerom prve momčadi’. Već je napustio Pulu – Da, dobio sam otkaz nakon jedne od najuspješnijih sezona Istre u posljednjim godinama. I mislim da nema potrebe komentirati sve to – javio nam se Tot kad je već napustio Pulu i na putu za Zagreb svratio na ručak u Opatiju. Tota su zapravo smijenili igrači koji nisu željeli da s njima putuje iz Pule u Zagreb na utakmicu s Dinamom i kao kulminacija svega dogodio se presedan, svi igrači Istre pred početak susreta ustali su i zagrljeni okrenuli leđa klupi i svom treneru. – Tada se vidjelo kako svari stoje – kazao nam je Tot. Da, Tota zapravo nije smijenio direktor, nego igrači. Glover je u četvrtak razgovarao s igračima i odnosi su izglađeni, a ceh je platio trener koji je tu momčad preuzeo posljednjih dana 2016. godine i mirno je, nakon dugih godina teške muke i hoda po rubu ispadanja iz lige, doveo u situaciju da puno prije kraja prvenstva klub ne strepi. Možda je Tot imao svojih grešaka, ta tko ih nema, ali groteskno je da igrači smijene trenera. I da ga ponize javno u Maksimiru okrećući mu leđa. Takav događaj nismo nikad vidjeli. – Vjerojatno nikad više i nećete. Pa moj 15-godišnji sin tada je završio na hitnoj, možete zamisliti kakav je emocionalni šok dijete proživjelo. No, sad je s njim sve u redu – kazao nam je Tot. Leđa okrenuli klubu, a ne Totu Klub je stao iza igrača, valjda se vodeći činjenicom da je lakše maknuti trenera nego cijelu momčad. I tu je pogriješio, ozbiljan klub bi nakon te scene u Maksimiru sve igrače otjerao, mogao je to učiniti bez financijske štete, raskinuti ugovore na štetu igrača koji su osramotili klub svojim ponašanjem. Ovako, Istra će zadnje dvije utakmice odigrati pod vodstvom dosadašnjeg Totova pomoćnika Darka Raića Sudara. I onda valjda za novu sezonu potražiti novog trenera. Samo, bit će zanimljivo vidjeti koji će to trener doći u Istru kad zna da ga dečki iz svlačionice prve momčadi mogu smijeniti kad im se ne svidi kako ih vodi, kad može očekivati da i njemu okrenu leđa. U svojoj navodnoj borbi za klub ti igrači nisu okrenuli leđa Totu, već upravo klubu.