U europskim kvalifikacijama za SP 2018 reprezentacije BiH, Švicarske i Švedske upisale su pobjede.  U skupini A Šveđani su pred 30.000 gledatelja u Stockholmu pobijedili Bjeloruse s 4:0, s dva pogotka Forsberga i dva nevjerojatna kiksa bjeloruskog vratara Gorbunova. Gorbunov je u 49. minuti kod rezultata 1-0 za Švedsku propustio posve slab udarac Forsberga i kroz ruke i noge, a u 57. minuti je dopustio Bergu da ga nadskoči.  Švedska se s 10 bodova izjednačila s vodećom Francuskom, koju večeras čeka dvoboj u Luksemburgu, dok trećeplasirana Nizozemska (7) gostuje kod Bugarske. U skupini B vodeći Švicarci su u Baselu slavili protiv Latvije s 1:0, a jedini pogodak zabio švicarski Hrvat Josip Drmić u 66. minuti. U drugoj utakmici skupine Andora i Farski otoci su igrali 0:0, dok se večeras sastaju Portugal i Mađarska. U ovoj skupini vode Švicarci s maksimalnih  15 bodova ispred Portugala koji ima devet.   U skupini H BiH je u Zenici i bez svog najboljeg igrača Edina Džeke očekivano nadigrala Gibraltar s 5:0. Dva je gola postigao Ibišević, a po jedan Vršajević, Bičakčić i Višća. U drugoj utakmici Cipar i Estonija, kod koje Hrvatska u utorak igra prijateljsku utakmicu, odigrali su bez golova 0:0, a večeras se u Bruxellesu sastaju Belgija i Grčka. Na ljestvici vodi Belgija s 12 bodova, dok se BiH s 10 bodova izjednačila s Grčkom.  SKUPINA A Švedska - Bjelorusija 4:0 (Forsberg 19-11m,49, Berg 57, Thelin 78)  SKUPINA B Švicarska - Letonija 1:0 (Drmić 66) Andora - Farski otoci 0:0 SKUPINA H Cipar - Estonija 0:0 BIH - Gibraltar 5:0 (Ibišević 4,43, Vršajevic 52, Višća 56, Bičakčić 90+3)