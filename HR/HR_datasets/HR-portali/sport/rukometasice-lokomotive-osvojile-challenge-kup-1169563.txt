Rukometašice Lokomotive pobjednice su Challenge kupa nakon što su u uzvratnom dvoboju finala u Švedskoj pobijedile Hoors 24:21 i tako potvrdile pobjedu 23:19 iz prve utakmice. Lokomotivi je ovo drugi europski trofej u povijesti nakon što je 1991. godine osvojila Kup IHF. 'Lokosice' su još četiri puta poražene u finalima. Tri puta su bile finalistice Kupa kupova (1980, 1996, 1998), a jednom su bile finalistice Kupa prvakinja (1975). Bio je to ujedno i peti europski trofej nekog od naših klubova nakon proglašenja hrvatske neovisnosti. PPD Zagreb je osvojio dva europska naslova (1992, 1993),  Podravka Vegeta je bila prvak Europe 1996. godine, dok je Metković 2000. godine osvojio Kup EHF. Nakon izjednačenog prvog poluvremena (10-10), Lokomotiva je u nastavku susreta u dva navrata pobjegla na plus pet (18-13, 20-15) i već tada je bilo jasno kako pokal seli u Zagreb. Računajući i rezultat iz prve utakmice, Šveđanke su tim trenucima zaostajale za ukupno devet golova razlike što je bilo nedostižno. Do kraja susreta Hoors je tek ublažio poraz za konačnih 24:21. Lokomotivu je do pobjede predvodila Stela Posavec s devet golova pri čemu je osam zabila iz sedmeraca. Posavec je ove sezone u Challenge Cupu zabila 60 golova i najbolji je strijelac ovog natjecanja. Jelena Kajfeš je dodala pet golova, a Marina Glavan i Jelena Blažek po tri gola. Odlična je bila i Tea Pijević sa 10 obrana pri čemu je zaustavila dva sedmerca. 