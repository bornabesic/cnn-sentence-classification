PREMIERSHIP je godinama liga koja najviše od svih zarađuje od TV prava. No, od sezone 2019./2020. taj će se iznos povećati i do 14 puta. Prema aktualnim ugovorima, liga po sezoni zarađuje 3,2 milijuna funti i tako će biti još dvije sezone. No, od sezone 2019./2020. u blagajne engleskih klubova sliti će se puno više novca. Prema pisanju engleskih medija, afrička televizija SuperSport već je potpisala ugovor po kojem će plaćati 168 milijuna funti po sezoni, što je dvostruko više nego dosad. No, najviše love će u Englesku stići iz, razumljivo, Kine. Kompanija SSMG, koja ima prava za to tržište, plaćat će 180 milijuna funti po sezoni, što je čak 14 puta više nego do sada. Tako će biti sve do 2022. godine kad se sprema novi, još bogatiji ugovor. Premiership od stranih televizija trenutačno zarađuje 1,1 milijardu funti, a od 2019. godine samo će SAD, Kina i Afrika plaćati 500 milijuna godišnje. Preostalih 60-ak vlasnika prava za najpopularniju svjetsku ligu također će plaćati najmanje triput više nego do sada.