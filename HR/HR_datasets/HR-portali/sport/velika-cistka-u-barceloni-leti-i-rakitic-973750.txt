Foto: Getty Images / Guliver Image NOVI TRENER, NOVA METLA. Staro nogometno pravilo kada klupu i momčad preuzima novi trener, pokazuje se i u Barceloni. Ernesto Valverde naslijedio je Luisa Enriquea i odmah krenuo u ono što je umornoj, zasićenoj i demotiviranoj Barceloni prijeko potrebno: veliko čišćenje i provjetravanje svlačionice. Iz Barcelone je otišao trener koji nije bio na njenoj razini, a nakon što je momčad očito u trećoj i zadnjoj sezoni pod njim nastavila padati iz godine u godinu, vrijeme je za odstranjivanje igrača koji su dokazali da nisu sposobni nositi se s Realom i Juventusom, odnosno osvojiti španjolski ili europski naslov. Osvajanje samo Kupa Kralja nikako ne zadovoljava najviše ciljeve Barcelone, pa će oni koji ih ne mogu doseći morati otići. Diario OK piše da je Valverde na transfer listu stavio doslovno pola od 18 igrača iz prve momčadi i s klupe. Otpisani su Aleixa Vidal, Jeremy Mathieu, Lucas Digne, Jordi Alba, Rafinha, Arda Turan, Paco Alacer, Denis Suarez, ali i Ivan Rakitić koji je nedavno produljio ugovor s Barcelonom. Napadački trojac MSN je naravno nedodirljiv, a oni će i dalje predvoditi s Barceloninom tradicionalnom 4-3-3 formacijom. Novi trener je osim potpune obnove momčadi, kao prvi cilj istaknuo produljenje ugovora Leu Messiju. Velikom rasprodajom Barcelona želi namaknuti oko 150 milijuna eura, što bi u ljetnom prijelaznom roku uložila u pojačanja ključnih mjesta, odnosno u prošloj sezoni dokazanih rupa u momčadi.  Valverde želi dvojicu veznjaka, desnog bočnog i stopera. Prva meta za obnovu sredine terena je Ander Herrera, ali Bask kojeg je Valverde vodio u Bilbau, izjavio je kako ne želi napustiti Manchester United. S Old Trafforda bi ga pustili, ali za 50 milijuna eura. Ako United i Herrera nastave biti tvrdoglavi, Valverde ima još dvije mete za novo srce terena; Steven N’Zonzija iz Seville i Manua Triguerosa iz Villarreala.  Stara želja za desni bok je Hector Bellerin, dok Valverde na stoperu želi još jednog igrača kojeg je vodio u Bilbau, francuskog Baska Aymerica Laportea.