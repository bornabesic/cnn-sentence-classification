Izbornik Turaka Fatih Terim, nadimkom Imperator, lakonski je prešao preko pitanja – zašto nije za utakmicu protiv Hrvatske pozvao najboljega turskoga igrača Ardu Turana iz Barcelone? - Zato što sam na ovaj način odlučio sastaviti momčad ovoga puta – uzvratio je Terim hladno. A hoće li vam ovaj puta biti lakše protiv Hrvatske nego na Euru, sad kad suparnika bolje poznajete? Tu je Terim opalio monolog. - Prošla su dva mjeseca od našega posljednjega susreta. Ovo je sada drugačije, ovo je utakmica za plasman na veliko natjecanje, a ne treba posebno naglašavati koliko je Hrvatska kvalitetna. Pratili smo njezine nastupe na Euru, i izuzetno je poštujemo. Naravno da smo priželjkivali da kvalifikacije počnemo s lakšom utakmicom, ne protiv Hrvatske – kazao je Terim i dodao: - Uoči ovoga sraza suočeni smo s dva problema: naši igrači nisu dobro fizički pripremljeni za tu utakmicu, i usto ne igraju puno u klubovima. Ipak, nadam se da ćemo dobro početi kvalifikacije. Svojim igračima stalno ponavljam: igrajte bez straha, nemate se čega bojati, niti brinuti da bi nešto moglo poći krivo. Imamo mi svoje razloge zašto se ne bojimo. U prošlim kvalifikacijama tek smo u petoj utakmici proigrali i opet smo se uspjeli plasirati na EP – zaključio je Terim, koji je jučer proslavio 63. rođendan. Zbog toga je svako pitanje turskih novinara na presici počinjalo s 'najprije, sretan rođendan, izborniče'... Inače, Terim je Čačićev vršnjak, samo 25 dana stariji od našega izbornika. 