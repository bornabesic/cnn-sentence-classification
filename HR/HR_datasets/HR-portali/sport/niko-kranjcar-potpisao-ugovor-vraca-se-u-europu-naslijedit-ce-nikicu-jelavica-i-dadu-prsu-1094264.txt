Škotski nogometni velikan Rangers danas je objavio kako je potpisao dvogodišnji ugovor s bivšim hrvatskim reprezentativcem, 31-godišnjim Nikom Kranjčarom. Kranjčar je u Rangers stigao kao slobodan igrač nakon što je prošla tri mjeseca proveo u New York Cosmosu, koji se natječe u NASL-u, svojevrsnoj američkoj drugoj ligi za koji je odigrao sedam utakmica i postigao jedan pogodak. – Oduševljeni smo što smo osigurali igrača Nikinih kvaliteta. Ovo pokazuje kako želimo postići ravnotežu između mladih, gladnih igrača s onima koji imaju neophodno iskustvo i zrelost – rekao je menadžer Rangersa Mark Warburton. Kranjčar je već šesti novi igrač u redovima Rangersa, koji su se vratili u najviši rang škotskog nogometa nakon četiri sezone provedene u nižim ligama zbog financijskih problema. Kranjčar je od 2004. do 2013. godine upisao 81 nastup i postigao 16 pogodaka za hrvatsku reprezentaciju. Kranjčar je karijeru započeo u zagrebačkom Dinamu u kojemu je bio i najmlađi kapetan u povijesti kluba, no 2005. godine prešao je u splitski Hajduk iz kojega je otišao u Portsmouth. Uslijedile su epizode u Tottenhamu, Dinamu iz Kijeva i Queens Park Rangersima prije no što je u ožujku otišao u New York Cosmos. Kranjčar će biti treći igrač u Rangersima nakon Dade Prše i Nikice Jelavića. Zanimljivo, Rangersi su ovu vijest objavili na isti dana kada je i Dinamo javio da je Nikin otac Zlatko preuzeo modre. 