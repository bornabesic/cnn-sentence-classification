Sportski Zagreb nekad je u ringu imao Šaku sa Srednjaka, a sada na parketu ima Šaku iz Savske. A košarkaški Šaka je Željko Šakić (28, 203 cm), Cibonin krilni centar, plemenit igrač kojega se isplati doći gledati. Kazao nam je to i skaut Brooklyn Netsa Danko Cvjetićanin, a i Šakićev trener Damir Mulaomerović izrazio se načinom kojim treneri rijetko govore o svojim igračima. – Uživao sam u svakom trenutku Šakićeve igre. Dugo nisam vidio domaćeg igrača koji igra s takvom lakoćom. Trener pazi na mene Šakić je trenutačno drugi u poretku za najkorisnijeg igrača ABA lige (iza suigrača Ante Žižića), treći je strijelac i sedmi skakač. Uz asve to, dojma smo da se on igra košarke, za razliku od velike većine koji košarku “rade”. – Igram košarku od sedme godine i nitko me ne može prevariti. Sve to iskustvo nekako se spojilo pa sada igram možda i najbolje u karijeri. Uvijek sam bio na glasu kao španer, još iz kvarta, i ta mi uloga leži. Volim biti vođa momčadi, nositi je i kada je dobro i kada je loše. Uživam u tome. Treneri ga vole jer je takozvani point forward, “četvorka” koja organizira igru. – Mogu igrati i “peticu” i “trojku”, tako mi je svejedno. Bitno mi je da igram, a kada igram vjerujem da kao momčad imamo bolji pregled igre. Osim toga, volim izvesti neko neočekivano dodavanje jer to ljudi vole vidjeti. Prije sam tome težio i više, no moram u tome biti odmjeren. Trener FMP-a Slobodan Klipa ustvrdio je da Cibona ima jednu od najboljih petorki lige misleći na postavu Johnson, Joksimović, Rozić, Šakić i Žižić. – Kada se pogleda kako igramo i gdje smo na tablici, i normalno je da je tako rekao. Uz malo čarolije, mogla bi to biti dobra sezona. Mladi Žižić je dominantan pod košem, a s druge strane iskustvene skale su Joksimović i Rozić koji, premda imaju više od trideset, igraju kao da im je dvadeset. Ni Šakiću se na parketu ne vidi koliko ima godina. – Imam 28 godina, a osjećam se kao da su mi 22. Trener me svaku utakmicu pita jesam li umoran, hoću li izaći, a ja odbijam jer umoran nisam. Nemam pojma koji mi je vrag, možda sam na nekim teškim drogama. Šalim se. Samo radim i dobro se čuvam. Odmaram se, dobro se hranim. Zar ga život u rodnom gradu ne mami na više izlazaka. – Ma ne. Uostalom, moji prijatelji dolaze na utakmice. Na utakmici protiv FMP-a valjda je bilo sto mojih navijača. Svaki dan pitaju me za karte. Nadam se da će ih biti još više, ako treba zvat ću cijeli kvart, a to je centar Zagreba. Sve češće me ljudi pitaju kako nam ide, a ja sam dosadan poput papige pa ih stalno zovem da dođu na utakmicu jer bez navijača košarka je igra koja nema smisla. Da bi u ritmu od tri utakmice tjedno bilo lakše, Cibona dovodi još jednog Amerikanca, ovaj put braniča Scottiea Reynoldsa, igrača koji je prodorniji od Johnsona i više od njega razigrava. – Ispočetka se svako pojačanje hvali na sva usta, no treba tek vidjeti koliko je on dobar. Ovog trenutka nemam pojma tko je taj igrač. Kad smo već kod pojačanja, dobro bi nam došao još jedan čovjek u visokoj liniji. Srećom, vrlo brzo nam se vraća Sulejmanović. Treba nam igrača jer igramo na tri fronte. U Fibi smo ispali naivni Unatoč tome što je Cibona pri vrhu ABA lige, Šakić je ipak nezadovoljan. – Žao mi je zbog naših poraza u Fibinoj Ligi prvaka. Od Iberostara smo izgubili s 28 koševa razlike, kao navici. To me izjeda. Zaista sam bio ljutit jer smo primali koševe bezveze. Nadam se da će u utorak u susretu s Avellinom na našem parketu biti puno bolje. Ciboni bi ove sezone moglo biti bolje i u hrvatskom prvenstvu. Gledao sam lani finale Cibone i Cedevite u kojem je Cedevita lako pobijedila. Vjerujem da će Cibona sada biti znatno konkurentnija. Ove će godine u tim utakmciama pucati na sve strane. Vjerujem da imamo momčad u kojoj su uloge jako dobro podijeljene i svatko zna što mu je činiti. Žižić je dominantan Za 19-godišnjeg suigrača Antu Žižića, glavnog konkurenta za naslov najkorisnijeg igrača ABA lige, Šakić ima samo riječi hvale: – Nikad nisam igrao s tako dominantnim centrom. On će već u svojoj prvoj NBA sezoni raditi razliku. Ima duge ruke, dobro skače, uspješno se bori za poziciju u reketu, može zabiti leđima košu, pametno igra. Može napraviti lijepu karijeru i ako ja za to budem zaslužan samo jedan promil, bit ću sretan. Imamo sreće što je on još uvijek s nama, no to da ostane još jednu godinu u Europi bila je dobra odluka i za njega.  