I DALJE nije potpuno jasna situacija s ozlijeđenom potkoljenicom Stipe Miočića. Podsjećamo, ona je posljedica nekoliko snažnih "low kickova" koje je Junior Dos Santos uputio na početku međusobnog dvoboja za titulu na UFC-u 211. Miočić je nakon meča vidno šepao, a pojavile su se različite informacije. Najprije da je noga slomljena, što je naknadno demantirano. Prema onome što se može iščitati iz medicinskih suspenzija, noga bi trebala biti OK, budući da UFC prvak nije dobio dugu suspenziju i trebao bi se moći vratiti u Octagon već za desetak dana. Ipak, prema najnovijoj informaciji s portala "news-herald", Stipe će ipak morati podrobnije provjeriti što se točno događa s potkoljenicom. Tako barem tvrdi njegov glavni trener Marcus Marinelli. On je u kratkom razgovoru s novinarom ustvrdio da niti sam nema pouzdanu informaciju, no da “bi Stipe to morao malo bolje pogledati kod doktora”. "Vjerojatno će morati ići kod liječnika. I dalje nismo sigurni što se događa", poručio je Marinelli koji nije želio dodatno komentirati situaciju niti špekulirati.