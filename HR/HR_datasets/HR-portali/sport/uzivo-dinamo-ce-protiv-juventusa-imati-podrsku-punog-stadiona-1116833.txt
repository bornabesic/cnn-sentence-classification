Dinamovi navijači napravili su sjajno ozračje, a BBB-i su tijekom cijele utakmice bodrili Dinamove igrače. U 2. kolu Lige prvaka u Maksimiru Dinamo je izgubio od Juventusa sa 0:4. Strijelci za Staru damu bili su Pjanić (24.), Higuain (31.), Dybala (56.) i Šemper (85., autogol). Juventusov trener Allegri priliku na utakmici dao je i dvojici Hrvata, Marko Pjaca igrao je od 68., a Mario Mandžukić od 71. minute. Prvu priliku na utakmici složio je Juventus. Higuain je u 3. minuti pucao s desetak metara, ali preko grede. Stara dama je preuzela inicijativu i dvadesetak minuta pritiskala na Dinamova vrata. U 16. minuti Hernanes je pucao s 20 metara, a lopta je prošla kraj Šemperove lijeve stative. Gosti su digli zadnju liniju i duboko odlazili u polovicu plavih. I onda je Dinamova obrana popustila i naivno primila pogodak. Bonucci je u 24. minuti dubinskom loptom pokušao proigrati Higuaina, Schildenfeld i Sigali su loše reagirali, a Pjanić se sam našao ispred Šempera. Reprezentativcu BiH nije bilo teško poslati loptu iza leđa Dinamova vratara. No plavi su ubrzo mogli izjednačiti. U 26. minuti Antolić je ubacio s lijeve strane iz slobodnog udarca, a Schildenfeld je glavom poslao loptu u gredu. Talijanski je prvak imao dosta sreće. Juventus je pet minuta kasnije zabio i drugi pogodak. Pjanić je sjajno proigrao Higuaina koji bježi Dinamovoj obrani i zabio za 2:0.  Trener Željko Sopić u nastavku je promijenio formaciju, Benković se spustio u zadnju liniju, pa su plavi igrali 3-4-1-2. Igrali su otvorenije, ali bez pravih prilika za pogodak. Juventus je u drugom poluvremenu nastavio napadati. U 56. minuti Dybala je zabio za 3:0, fantastičnim je udarcem s tridesetak metara prevario Šempera. Juventusov trener Allegri priliku na utakmici dao je i dvojici Hrvata, Marko Pjaca igrao je od 68., a Mario Mandžukić od 71. minute. U 85. minuti Juventus je zabio i četvrti pogodak. Alves je pucao iz slobodnog udarca, lopta je udarila nekoga u 'živom zidu', a Šemper je nije uspio izvući. Juventus je pobijedio Dinamo sa 4:0. 