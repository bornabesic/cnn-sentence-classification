Uh, kako se ne bih sjetila Baekkelagetsa? Za Norvežanke je tada igrala Anja Andersen, jedna od najboljih rukometašica svijeta svih vremena. Obožavala je Michaela Jordana, a tako je i igrala. Bila je spektakularna, rekla je Klaudija Bubalo. Lokomotiva je u dvije utakmice izgubila finale Kupa pobjednica kupova 1998., no nakon 19 godina lokosice su opet u jednom europskom finalu. U svibnju će igrati za naslov Challenge kupa. - Nemoguće je usporediti ondašnju i današnju momčad. Tad smo se zvali Kraš, imali smo stabilnog sponzora, igračice profesionalke. Danas? Devedeset posto današnjih rukometašica su studentice - rekao je trener Nenad Šoštarić, koji je i te 1998. bio na klupi zagrebačkoga kluba. - Baekkelagets je bio prejak. Anja Andersen? Teško ju je opisati. Poput Ivana Balića, samo s puno više zabijenih golova. Radila je ono što nitko nije mogao niti zamisliti, a kamoli učiniti - rekao je Šoštarić. Dankinja je imala tešku narav, a to je iskusila i Bubalo. - Jednom sam se potukla s njom, ali kad sam igrala za reprezentaciju. Grubo sam je faulirala, a ona me opalila šakom u glavu. No iste godine pozvala me u reprezentaciju svijeta - istaknula je Bubalo. Ovogodišnji finale igrat će 4. i 15. svibnja, a suparnice Lokomotivi bit će vjerojatno švedski Höörs, koji je u prvoj utakmici pobijedio 12 razlike. - Cure vrlo naporno rade, dobre su. Vjerujem da možemo biti bolji te da možemo i u jednom kraćem roku početi i parirati Podravci - rekao je trener Šoštarić. 