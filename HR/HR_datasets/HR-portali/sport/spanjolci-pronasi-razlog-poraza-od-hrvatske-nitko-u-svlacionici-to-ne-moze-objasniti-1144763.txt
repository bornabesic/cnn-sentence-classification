Hrvatska je sjajnom igrom uzvratila Španjolskoj za prošlogodišnji poraz u polufinalu Europskog prvenstva zaustavivši je u četvrtfinalnom ogledu u Montpellieru (30:29). Dramatična završnica pripala je Babićevim izabranicima koji danas slave za razliku od suparnika koji su pak za poraz okrivili danske suce – Martina Gjedinga i Madsa Hansena. Brojni španjolski mediji tvrde kako su Danci ''navlačili'' za Hrvatsku, a s time se slažu i navijači. – Rijetki su sportovi kao rukomet koji toliko ovise o subjektivnim kriterijima. Za neke je to pasivna igra, a za druge nastavak napada. Za neke suce može biti sedmerac i isključenje, a za druge samo deveterac – napisala je Marca dok je Mundo Deportivo dodao kako je Štrlek trebao biti isključen pri rezultatu 28:28. Španjolski reprezentativac Gedeon Guardiola također nije štedio suce. – Nitko u svlačionici ne može objasniti tretman kakav smo dobili od sudaca – kazao je razočarano. 