FK SPARTAK MOSKVA novi je nogometni velikan koji će imati predstavnike u esportu. Nakon što su u rujnu prošle godine u svoj dres odjenuli FIFA 17 igrača, Sergeia “KEFIRA” Nikiforova, sada su potpisali i CS:GO tim, a uskoro će im se pridružiti i timovi u League of Legends i Dota 2 esportu.  Kada su iz kluba najavili kako planiraju proširiti svoju esport sekciju, mnogi su mislili kako će nova esport akvizicija Spartaka biti CS:GO tim koji trenutno igra pod Gambit Gaming organizacijom. Ipak, Spartak se odlučio za Rush3D, rusku amatersku ekipu. Možemo samo nagađati da potpisivanje ovakvog tima znači da je u fokusu Spartaka razvoj vlastitih talenata, a ne dovođenje etabliranog tima. Međutim, čini se kako u drugim esport naslovima imaju drugačije planove.  Za League of Legends i Dota 2 timove koje bi Spartak mogao dovesti u svoju organizaciju, sve dostupne informacije ukazuju na Team Empire, puno ozbiljniju esport organizaciju sa sjedištem u Moskvi. Team Empire Dota 2 tim nastupio je na nekim od najvećih turnira u toj igri, dok se njihov League of Legends tim natječe u drugoj ligi svoje regije. Ovoj suradnji u prilog ide i podatak da je domenu za Spartak Esports internet stranicu spartak.gg, rezervirala ista kompanija koja je vlasnika Team Emiprea, MGO Empire LLC. Osim toga, logo obje organizacije radio je isti grafički dizajner, a Spartak Esports i Team Empire, javno se vole i na Twitteru.