Počelo je osipanje šampionskog sastava Rijeke. Naime, portugalski dnevnik Record tvrdi kako Sporting želi Rijekin vezni dvojac Josipa Mišića i Filipa Bradarića. Trećeplasirana momčad portugalske lige spremna je izdvojiti veliki iznos za pojačanja. Sporting se još zanima za stopera Josipa Eleza i napadača Marija Gavranovića. Da su Portugalci ozbiljno krenuli po pojačanja na Rujevicu pokazuje i naslovnica Recorda: "Sporting napada u Hrvatskoj!". Portugalski dnevnik na naslovnici je objavio fotografije Filipa Bradarića i Josipa Mišića te Josipa Eleza i Marija Gavranovića, a u tekstu pod naslovom "Igrači Rijeke na nišanu lavova" otkrivaju glavnu priču o potencijalnim pojačanjima iz hrvatskog prvaka. Rijekini vezni igrači nisu slučajno izdvojeni, jer su njih dvojica bile važne karike u Kekovoj momčadi te su velika želja trenera Jorgea Jesusa.  Sporting planira prodati Williama Carvalha za 45 milijuna eura, pa traži nove vezne igrače. Portugalskog reprezentativca traži nekoliko engleskih klubova, a prvi u redu stoji Benitezov Newcastle koji je spreman odmah platiti odštetu.