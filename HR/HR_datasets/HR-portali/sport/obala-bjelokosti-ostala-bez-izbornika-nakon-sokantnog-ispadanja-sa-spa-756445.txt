Foto: Guliver Images/Getty Images NAKON neuspjeha na Svjetskom prvenstvu u Brazilu izbornik reprezentacije Obale Bjelokosti Francuz Sabri Lamouchi napušta kormilo ove afričke reprezentacije.  Obala Bjelokosti je ostala bez plasmana u osminu finala nakon poraza od Grčke 1:2. Didieru Drogbi i društvu je za prolaz trebao bod, no Grci su izborili pobjedu golom iz jedanaesterca u sudačkoj nadoknadi utakmice.  "Moj posao na klupi Obale Bjelokosti je završio. Velika mi je čast što sam vodio ovu reprezentaciju, ali nažalost nismo uspjeli. To je nogomet. Moj ugovor završava nakon SP-a i nemam ga namjeru produžiti," kazao je 42-godišnji Francuz kojem je ovo bio prvi trenerski posao.  Zaccheroni napušta Japan?  Lamouchi je Obalu Bjelokosti preuzeo u svibnju 2012. godine.  Za razliku od Lamouchija, njegov kolega na japanskoj klupi Talijan Alberto Zaccheroni još nije donio odluku hoće li nakon ispadanja u skupini C završiti svoj posao u Japanu.  "Moram dobro razmisliti. Razgovarat ću sa čelnicima saveza i igračima, a onda donijeti odluku," kazao je 61-godišnji Talijan.  Bivši trener Juventusa Milana, Intera i Lazia preuzeo je Japan 2010. godine i predvodio ga da naslova prvaka Azije 2011. godine. Na SP-u u Brazilu Japan je u skupini C osvojio samo jedan bod.