Dinamo bi iz portugalskog prvoligaša Arouce mogao dovesti 21-godišnjeg napadača Waltera Gonzaleza nakon što ga je u ponedjeljak uživo gledao sportski direktor zagrebačkog kluba na utakmici s Rio Aveom, pišu portugalske sportske novine A Bola. "Nekoliko klubova je zainteresirano za Gonzaleza, posebno Dinamo", navode te novine. Druge tamošnje novine Record također spominju interes 'Modrih' i iznos od 2 milijuna dolara (1,91 milijun eura) za taj transfer. Ne postigne li Dinamo sporazum o kupnji Paragvajca tijekom petka, nogometaš će se ovaj mjesec vratiti u svoj matični klub Olimpiju Asuncion s posudbe u Portugalu, izjavio je pak predsjednik paragvajskog kluba Marco Trovato. "U utorak smo dobili informaciju da ga je išao gledati Dinamo. Imamo jednu kratku mogućnost za pregovore. Ne riješe li se u petak on će se vratiti u Paragvaj", izjavio je Trovato, predsjednik paragvajskog prvoligaša Olimpije, za tamošnje novine ABC Color."Dinamo ne komentira glasine", rekao je u petak Alen Lesički, glasnogovornik Dinama. Gonzalez se od siječnja nalazi na posudbi u portugalskom prvoligašu Arouci te je ove sezone sudjelovao u 17 utakmica tijekom kojih je zabio 4 gola a jednom je i dodao za pogodak. Njegova tržišna vrijednost iznosi 750.000 eura, podatak je Transfermarkta, internetske stranice specijalizirane za transfere nogometaša. Posuba u Portugalu istječe mu u lipnju no zemlju bi trebao napustiti ovih dana nakon što je portugalska služba za emigraciju i granice (SEF) priopćila kako je on jedan od petorice nogometaša Arouce bez sređenih papira za ostanak u toj zemlji, članici Europske unije. Portugalski portal Maisfutebol pisao je 18. studenog kako je SEF prekontrolirao 40 portugalskih klubova i sportskih udruga te otkrio da 16 igrača nema sređenu dokumentaciju za legalni boravak u zemlji. Predsjednik Arouce, Carlos Pinho, tada je bio odgovorio kako je sređivanje dokumentacije u tijeku te da će sve biti u redu. Nije poznato da li mu je odobren ostanak u Portugalu. Ukoliko Paragvajac ne završi u Maksimiru vodstvo Olimpije će zatražiti da se vrati u matični klub kako bi ondje mogao početi klupske pripreme koje ondje počinju 26. prosinca. Nogometašev zastupnik, Augusto Paraja, rekao je paragvajskim medijima da se trenutno vode pregovori s Dinamom. Olimpia Asuncion je na drugom mjestu među 12 momčadi prve paragvajske lige. Arouca se pak nalazi na 12. mjestu među 18 klubova portugalskog prvenstva. Prošlu sezone je završila na petom mjestu. Prijelazni rok traje od 1. do 31. siječnja a Dinamo traži pojačanja kako bi nadoknadio zaostatak od šest bodova za vodećom Rijekom te i dogodine dobio priliku da zaigra u Ligi prvaka. 