Hrvatski košarkaški reprezentativac Bojan Bogdanović od srijede više nije član Brooklyn Netsa, a karijeru će nastaviti u Washingtonu, službeno su potvrdili iz oba kluba. U razmjeni igrača na relaciji Brooklyn - Washington, uz Bogdanovića je novim igračem Wizardsa postao i 22-godišnji krilni igrač Chris McCullogh, a među Netse su stigli bek Marcus Thornton i krilo Andrew Nicholson. Uz spomenutu dvojicu, Brooklyn je od Washingtona dobio i izbor u prvom krugu sljedećeg NBA drafta. - Bojan je vrlo dobar šuter i talentirani strijelac, čija nam svestranost daje dodatnu dimenziju u pripremi za produženu sezonu. Dokazani je član početne petorke koji će nam dati i dodatni poticaj s klupe i dati nam dodatnu mogućnost da budemo kreativni s našom postavom - rekao je predsjednik Wizardsa Ernie Grunfeld najavljujući Bogdanovićev dolazak u glavni grad Sjedinjenih Američkih Država. Bogdanović je u Brooklynu proveo dvije i pol sezone, nakon što je izabran kao 31. ukupno na draftu 2011. godine i završio u Netsima u trostrukoj razmjeni u kojoj su sudjelovali Miami, Minnesota i njegov dosadašnji klub. No, u NBA ligu je stigao tek tri godine poslije. U dresu Netsa je u dvije i pol sezone odigrao 212 utakmica, u početnoj petorci bio 121 put te prosječno ubacivao 11,2 koševa uz 3,1 skok i 1,2 asistencije. Bogdanović je iz igre imao 44 posto šuta, za tricu 36,6 %, a slobodna bacanja je gađao sa 84,7 % uspješnosti. U tekućoj je sezoni odigrao 55 utakmica, a samo u jednoj nije bio starter. Prosječno je ubacivao 14,2 koša, uz 3,6 skokova i 1,6 asistencija. Imao je 44 % šuta iz igre, a za tricu je gađao s 35,7 % preciznosti. Na 44 utakmice je postigao dvoznamenkast broj koševa, a na njih 12 uspio postići 20 ili više poena. Bogdanović je s Netsima samo u prvoj sezoni uspio izboriti mjesto u doigravanju, a Brooklyn je u prvom krugu izbacila Atlanta. Sada ponovno dolazi u momčad koja s učinkom 34-21 čvrsto drži 3. mjesto u Istočnoj konferenciji iz ekipe koja jedina u ovoj sezoni još nije uspjela sakupiti dvoznamenkasti broj pobjeda (9-47). Bogdanović dolazi u čvrsto ustrojenu momčad u kojoj igrom dirigira razigravač John Wall (10,6 asistencija), ujedno i prvi strijelac momčadi (22,8 koševa po utakmici). Glavnu šutersku ulogu ima Bradley Beal (22,2 koša). U vanjskoj liniji je stalni član početne petorke i 23-godišnji Otto Porter (14,6 koševa) na poziciji krilnog igrača. Bojanova napadačka raznovrsnost će treneru Scottu Brooksu dati mogućnost da ga koristi kao alternativu za Portera i Beala, a za minute će se boriti i s 21-godišnjim Kellyjem Oubreom. Prema svemu sudeći, 27-godišnji hrvatski reprezentativac će se u Washingtonu morati prilagoditi na ulogu šestog igrača, koji bi trebao biti u stalnoj rotaciji i dati dodatni poticaj momčadi koja će zasigurno biti među onih osam u Istočnoj konferenciji koje će se, nakon 82 utakmice regularne sezone, u doigravanju nastaviti boriti za naslov NBA prvaka. Ilyasova otišao u Atlantu, Šarić postaje starter? Turski 29-godišnji reprezentativac Ersan Ilyasova napustio je Philadelphia 76erse i postao je novi igrač Atlanta Hawksa, a njegov bi odlazak mogao otvoriti mjesto Dariju Šariću u početnoj petorci Sixersa.  Ilyasova je u Hawkse otišao u zamjenu za 32-godišnjeg brazilskog centra Thiaga Splittera i jedan izbor u drugom krugu sljedećeg NBA drafta. Ilyasovi će Atlanta biti šesta momčad u dosadašnjoj NBA karijeri u kojoj je prvih sedam sezona proveo u Milwaukeeju, a potom se vrlo često selio. U posljednjih 20 mjeseci ovo je već peta razmjena igrača u koju je Ilyasova uključen. Sezonu 2015/16. započeo je u Detroitu, a nakon 52 odigrane utakmice preselio u Orlando. Ovu je sezonu započeo kao igrač Oklahoma Cityja te nakon samo tri utakmice stigao u Philadelphiju za koju je nastupio u 53 dvoboja, a u njih 40 bio članom početne petorke. Za Sixerse je u prosjeku ubacivao 14,8 koševa uz 5,9 skokova i 1,8 asistencija. Thiago Splitter bi trebao svojim iskustvom pomoći na parketu, ali i kao mentor mladim centrima Philadelphije Joelu Embiidu, Nerlensu Noelu i Jahlilu Okaforu, ako potonji ostane među Sixersima. Naime, prema pisanju američkih medija Okafor bi mogao preseliti u Chicago, ako se klubovi uspiju dogovoriti razmjenu. Čini se kako je za realizaciju tog transfera ključan pristanak čelnika Philadelphije da u razmjenu bude uključeno visoko krilo Bullsa, španjolski reprezentativac Nikola Mirotić. Bez obzira na tu razmjenu, vrlo je izgledno da će hrvatski reprezentativac Dario Šarić odlaskom Ilyasove biti promoviran u člana početne petorke Sixersa. Šarić je na posljednjih pet utakmica uoči stanke zbog All-Star vikenda, u kojima je Philadelphia ostvarila tri pobjede, imao prosjek od 20,6 koševa, 7,4 skokova i 2,2 asistencije po utakmici. 