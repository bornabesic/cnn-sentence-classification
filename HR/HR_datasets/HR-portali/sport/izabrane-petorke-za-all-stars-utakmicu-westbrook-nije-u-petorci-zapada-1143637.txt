Glasovima navijača, medija i košarkaša u petak su izabrane petorke za NBA All Stars utakmicu koja se igra u veljači u New Orleansu.  Prema glasovima 50 posto navijača, te po 25 posto medija i igrača, petorku Zapada čine Stephen Curry (Golden State Warriors), James Harden (Huston Rockets), Kevin Durant (Golden State Warriors), Kawhi Leonard (San Antonio Spurs) i Anthony Davis (New Orleans), dok su prvoj petorci Istoka Kyrie Irwing (Cleveland Cavaliers), DeMar DeRozan (Toronto Raptors), Jimmy Butler (Chicago Bulls), LeBron James (Cleveland Cavaliers) i Giannis Antetokounmpo (Milwaukee Bucks).  Zanimljivo je da u petorci Zapada nema igrača Oklahoma City Thundera Russella Westbrooka, iako je ove sezone do sada već upisao 20 triple-doubleova. On se u izboru najboljih bekova Zapada našao na trećem mjestu iza Curryja i Hardena.  Od Hrvata, na Istoku je u izboru za poziciju beka Bojan Bogdanović na 34. mjestu sa 9.757 glasova, dok je u izboru za poziciju niskog krila Dario Šarić zauzeo 43. mjesto sa 11.068 glasova. Mario Hezonja (bek) je 69. sa 1.950 glasova, a Damjan Rudež (krilo) 116. sa 869 glasova. NBA All-Stars vikend održava se od 17. do 19. veljače u New Orleansu. 