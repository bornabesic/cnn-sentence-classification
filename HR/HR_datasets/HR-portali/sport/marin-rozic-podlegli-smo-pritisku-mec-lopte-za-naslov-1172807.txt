Nakon sedam godina i Cibonina velikog preokreta protiv Zadra, ponovo ćemo gledati majstoricu u finalu doigravanja za košarkaškog prvaka Hrvatske. Košarkaši Cibone nisu iskoristili meč-loptu već će to morati pokušati izvesti u četvrtak, u petoj utakmici finalne serije. Štoviše, cibosi nisu izgledali niti približno dobro kao u prve tri utakmice pa su doživjeli visok poraz. Premda su opet bili gosti na domaćem terenu, košarkaši Cedevite na koncu su slavili sa visokih “plus 25” (79:54). Otkud odjednom takva promjena kod cedevitaša, koji su u sve tri prve utakmice energetski bili podređeni suparnik? Sve je bilo drugačije - Ovaj put sve je bilo drugačije. Naša obrana, naš pristup, bili smo dosta odlučniji i agresivniji - objašnjavao je najbolji Cedevitin strijelac Džanan Musa (16 koševa). - Bilo nam je ili ćemo pobijediti ili je za nas gotova sezona. Ovakvu energiju nismo imali u prve tri utakmice, kao da smo mislili da ćemo lako osvojiti naslov. No, Cibona je iskusnija i napaljenija ušla u finale. Nakon treće morali smo nešto napraviti da dobijemo više energije, pa smo odlučili da će Ramljak čuvati Šakića da se ovaj ne razigra. Zavaljujući tome, Tomasa smo mogli koristiti više na trojci pa smo imali bolju obranu - dodao je Cedevitin trener Veljko Mršić. 70 kuna ulaznica?! A njemu zacijelo nije bilo ugodno kada se Cibona počela vraćati pa je u 34. minuti stigla na “minus 8” (57:49), no onda se probudio Boatright i sa tricom, dvicom i asistencijom za Tomasovu tricu odveo Cedevitu na “plus 21” (70:49). - Nismo bili pravi pa su cedevitaši dominirali veći dio utakmice što se vidi iz 47 njihovih skokova. Nemam što zamjeriti momcima, umorni smo, no možda smo ipak mogli malo pametnije. No, raduje nas način na koji smo ispraćeni iz dvorane pa pozivam naše navijače da u četvrtak napune našu dvoranu, da zajednički osvojimo naslov - zborio je Damir Mulaomerović koji će, kao sjajan motivator, zacijelo znati “napaliti” svoje igrače za “bitku svih bitaka”. A u tome će zacijelo sudjelovati i iznimno srčani kapetan Rozić, koji je utakmicu otvorio sa tri blokade, no ni on nije bio onaj pravi pa je priznao: - Podlegli smo pritisku, mentalno nismo bili dovoljno prisutni, o čemu govori i velik broj naših promašenih šuteva, slobodnih bacanja i dosta izgubljenih lopti. Oko nas su se počele vrtjeti priče da ćemo biti prvaci, no to tako ne ide. Prvo se moramo skupiti. Doduše, da nam je netko prije finala ponudio petu finalnu, pa čak i prije prvenstva, mi bismo objeručke prihvatili. Ovo treba dobro analizirati, arhivirati i u četvrtak ići najjače što se može. Bez obzira na visok poraz, cibosi su ispraćeni s ovacijama što je slika toga koliko Zagrepčani cijene to što ova momčad pruža. Cedevitaši su pak očekivali jaču podršku, no čini se da su se zaletjeli kada su postavili cijene ulaznice od 70 kuna. - Ja se nadam da ćemo mi napuniti Draženov dom, a naše ulaznice neće biti po 70 kuna - dobacio je Damir Mulaomerović odlazeći s presice.