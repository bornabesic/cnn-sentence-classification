RUKOMETAŠI Vardara izborili su plasman na završni turnir Lige prvaka nakon što su u uzvratnom susretu četvrtfinala u Skoplju pobijedili njemački Flensburg 35:27 i tako potvrdili pobjedu 26:24 iz prve utakmice.  Vardar je već na poluvremenu imao pet golova viška (15-10) i bilo je jasno kako Nijemci to ne mogu nadoknaditi.  Skopski sastav je do pobjede predvodio hrvatski reprezentativac Luka Cindrić sa sedam golova iz osam pokušaja. Aleks Dušebajev zabio je pet, a Vuko Borozan četiri gola. Hrvatski rukometaš Igor Karačić je dodao tri, a Ivan Čupić dva gola.  Kod Flensburga najefikasniji su bili Anders Eggert s osam golova, te Kentin Mahe i Henrik Toft Hansen sa po četiri gola.   Preostale tri utakmice igraju se ovoga vikenda. U subotu Barcelona lovi dva gola zaostatka nakon poraza 26:28 od Kiela, dok će PSG ugostiti Pick Szeged nakon što je u prvom susretu slavio 30:27.  U nedjelju se sastaju Montpellier - Veszsprem, a Mađari su u prvom susretu pobijedili 26:23.  Final Four Lige prvaka na rasporedu je 3. i 4. lipnja u Lanxess Areni u Kolnu.