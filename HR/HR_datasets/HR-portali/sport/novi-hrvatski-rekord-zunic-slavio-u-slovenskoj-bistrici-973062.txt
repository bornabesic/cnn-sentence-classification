Foto: Hina HRVATSKI atletičar Stipe Žunić (27) pobijedio je na mitingu u Slovenskoj Bistrici bacivši kuglu 21,48 metara što je novi hrvatski rekord. Žunić je popravio svoj i hrvatski rekord za tri centimetar nakon što je nedavnom Uskrsnom mitingu u Split bacio kuglu 21,45 metara. Zadarski div je na splitskom Parku mladeži za točno 51 centimetar popravio nacionalni rekord od 20,94 m kojega je prije 12 godina postavio Edis Elkasević, sadašnji trener najbolje svjetske diskašice Sandre Perković.  Žunić je u Slovenskoj Bistrici bacio još tri centimetara dalje. Žunić je pobjedu osigurao već u prvoj seriji bacivši kuglu 20,84 metara. U trećoj seriji je bacio 21,27, a u posljednjoj seriji je bacio sjajnih 21,48 m. Ovim rezultatom Žunić se nalazi na šestom mjestu svjetske ljestvice ove godine, a dalje od njega bacali su Amerikanci Joe Kovacs (22,57), Ryan Crouser (22,15) i Darrell Hill (21,91), Novozelanđanin Tomas Walsh (21,80) i Poljak Konrad Bukowiecki (21,51). Drugo mjesto u Slovenskoj Bistrici osvojio je Hamza Alić iz BiH s rezultatom 19,84, dok su treće i četvrto mjesto osvojili hrvatski atletičari Nedžad Mulabegović s rezultatom 19,78 i Matija Carek koji je kuglu bacio 18,33 metara.