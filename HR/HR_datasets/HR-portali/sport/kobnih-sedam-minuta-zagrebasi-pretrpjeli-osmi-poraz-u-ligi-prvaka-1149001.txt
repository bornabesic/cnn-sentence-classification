Rukometaši PPD Zagreba u susretu su 10. kola skupine B Lige prvaka pretrpjeli osmi poraz, danas je u Skoplju bolji od njih bio domaći Vardar sa 25:20 (14:8). Koban po Zagreb bio je sam ulazak u utakmicu, hrvatski prvak u prvih sedam minuta nije uspio postići niti jedan gol, pa su domaći odmah stigli do vodstva od 5:0 koje su održavali većim tijekom prvog poluvremena. Na odmor se otišlo sa šest golova razlike u korist Vardara (14:8), a i do sredine drugog dijela razlika se kretala od šest do sedam pogodaka prednosti za domaće. No, kod rezultata 21:14 Zagreb se "probudio", ostvario seriju 3:0 kojom je smanjio na 21:17 i imao protunapad za primicanje na 21:18 u 53. minuti. Nažalost, Dobrivoje Marković promašio je gol da bi Danil Šiškarjov iz brzog uzvrata domaćih pogodio za 22-17 i ugasio nadu u preokret. Marković je sa šest golova bio najefikasniji u sastavu Zagreba, Luka Mrakovčić je dodao tri, dok su Vardar predvodili Alex Dujšebajev sa sedam, te hrvatski reprezentativci Igor Karačić i Luka Cindrić sa po četiri pogotka. S četiri osvojena boda PPD Zagreb se nalazi na pretposljednjem, sedmom mjestu s četiri boda, dok je Vardar na vrhu sa 14 bodova, koliko ima i drugi Kielce. U četvrtak su odigrane dvije utakmice u ovoj skupini, Rhein-Neckar Loewen je pobijedio Kielce sa 28:25, a Meškov Brest je svladao Pick Szeged 25:23, dok kasnije u subotu igraju Celje PL i Kristianstad. >> PPD Zagreb izgubio od Metalurga u Skoplju 