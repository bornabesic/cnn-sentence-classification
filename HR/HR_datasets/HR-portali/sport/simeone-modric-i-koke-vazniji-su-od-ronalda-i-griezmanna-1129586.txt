Trener madridskog Atletica, Diego Simeone, kojeg u subotu čeka gradski derbi protiv Real Madrida rekao je da su za pobjedu ključni vezni igrači Luka Modrić i Koke a ne napadači Cristiano Ronaldo i Antoine Griezmann.  - Modrić uspijeva spojiti obrambeni rad s napadačkim. Puno više od potencijala kojeg ti za rješavanje situacija mogu dati Griezmann ili Cristiano daju ti igrači poput Inieste, Kokea i Modrića. Oni te približavaju situaciji da pobijediš u utakmici - izjavio je Simeone. On je bio upitan da komentira izjavu kapetana Atletico Madrida, Gabija Fernandeza, koji je ovaj tjedan rekao da se nakon ozljede Real Madridu vratio njegov najvažniji igrač, hrvatski reprezentativac Luka Modrić.Modrić i Mateo Kovačić će na sredini terena igrati protiv Kokea i Gabija. - Suprotstavit ćemo se ekipi koja već 28 utakmica nije izgubila i to dobro govori o njima. Izostanak Casemira jako dobro nadoknaduju jer i dalje pobjeđuju - rekao je Simeone. Zidane je ranije tijekom dana odbio reći tko će zamijeniti ozlijeđene Casemira i Tonija Kroosa, odnosno igrati uz Modrića u formaciji 4-3-3 no sasvim je izgledno da će ondje biti Kovačić. Hrvatski 22-godisnji reprezentativac je posljednja tri dana normalno trenirao nakon što je zbog problema sa zglobom propustio treninge u ponedjeljak i utorak. Ovo je prvi susret Atletica i Real Madrida nakon finala Lige prvaka u svibnju kada je na jedanaesterce pobijedio Real Madrid. - Uvijek sam gledao Nijemce, njihovu filozofiju rada, inzistiranja. To je ispravan put a ne sjećanje na utakmicu iz Milana. To nam neće pomoći da igramo bolje - rekao je Simeone. - Sutra ćemo igrati s intenzitetom kakav je potreban za ovakvu utakmicu, vodit ćemo ju prema ondje gdje nam to najbolje odgovara. Atletico zaostaje u prvenstvu šest bodova za vodećim Real Madridom. - Više od toga nas zanima kako otvoriti utakmicu, iskazati emocije što protiv vječnog rivala igramo posljednju prvenstvenu utakmicu u svojoj kući - rekao je Argentinac.Iduće godine se Atletico seli na novi stadion. - U ovom trenutku razlika od tri, šest ili devet bodova nije bitna - poručio je Simeone. 