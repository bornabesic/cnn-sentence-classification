PODIGAO je Chelsea iz mrtvih u najvećem stilu, a za rano osigurani naslov prvaka i moguću duplu krunu, jer čeka ga još i finale FA Kupa, Roman Abramovič odlučio je posegnuti u 7,6 milijardi dolara dubok džep i svom čudotvornom treneru Antoniju Conteu ispuniti sve želje na tržištu, kako bi Bluesi povratak na engleski, oplodili ponovnim usponom i na europski tron. Podsjećamo, nakon što su uvjerljivi prvaci iz 2015. prošlu sezonu završili na sramotnom desetom mjestu, opet je otkaz dobio povratnik Jose Mourinho, a Conte je naslijedio raspuštenu i bezvoljnu momčad koju je brzo ustrojio i doveo u red. To se vidi po igrama, rezultatima i naslovu, ali Chelsea je pri ostvarenju svega navedenog imao veliku "olakotnu" okolnost. Zbog debakla u Premier League prethodne sezone, u aktualnoj nije igrao u Europi, pa je za razliku od rivala, sve snage mogao usmjeriti na domaće frontove. Conte je svjestan dviju važnih napomena pred iduću sezonu: momčad jaka za engleska natjecanja definitivno treba nekoliko velikih pojačanja kako bi podnijela napore, ali i izazove te posebno važno, Abramovičeve zahtjeve u Ligi prvaka. Gazda se nikada nije zadovoljavao četvrtfinalom LP-a, nego priznaje samo europski naslov. Zato je menadžer na raspolaganje dobio 250 milijuna eura za ljetni prijelazni rok, u kojem su mu prema pisanju engleskih medija četiri mete za trošenje raskošnog budžeta: Southamptonov stoper Virgil Van Dijk, Monacov veznjak Tiemoue Bakayoko, Arsenalov krilni napadač Alexis Sanchez i Evertonov golgeter Romelu Lukaku.  Dovođenje igrača visoke klase važno je i zbog ostvarenja još jednog strateškog cilja, uvjeravanja Edena Hazarda da ostane u Chelseaju. Poznato je da je najbolji igrač Chelseaja prva meta Reala, a Abramovič i Conte ovim mu žele pokazati da na Stamford Bridgeu stvaraju momčad vrijednu ostanka.