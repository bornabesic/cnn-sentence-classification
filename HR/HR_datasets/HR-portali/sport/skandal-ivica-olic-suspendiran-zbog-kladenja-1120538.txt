Njemački nogometni savez kaznio je Ivicu Olića zbog toga što je prekršio zabranu odlazaka u kladionicu i klađenja na susrete lige u kojoj nastupa. Bivši hrvatski reprezentativac zbog toga je suspendiran i ne smije igrati za svoj klub München 1860. Utvrđeno je da se Olić kladio u razdoblju od 26. kolovoza do 11. rujna na čak devet utakmica 2. njemačke lige, što je zabranjeno. Zasad mu je izrečena suspenzija na dvije utakmice i kazna od 20 tisuća eura. Međutim, tek postoji mogućnost da Olić bude kažnjen i drastičnije. - Olić je kažnjen jer je prekršio opću zabranu klađenje na utakmice njemačke lige. To pravilo je uvedeno u interesu igrača da ih se ne može dovesti pod sumnju da su manipulirali rezultatima. U slučaju Ivice Olića nisu pronađeni dokazi da je sudjelovao u eventualnom namještanju utakmica, rekao je predsjednik Sportskog suda DFB-a Hans E. Lorenz. Olića su otkrili jer su uplate vršene putem interneta i preko njegove kartice, a on se branio da je igrao s prijateljima iz zabave. Njemački mediji pišu da je kaznu prihvatio te da čeka kako će se situacija razvijati. I klub je najavio kaznu za hrvatskog reprezentativca. >>Evo što je Olić rekao nakon skandala: 'Napravio sam veliku pogrešku' 