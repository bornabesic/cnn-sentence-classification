Iako još nije odradio meč protiv Stipe Miočića, Junior dos Santos već gleda korak unaprijed. On smatra kako je će pobjednički odraditi taj meč te uzeti pojas UFC prvaka, a zatim ima novu ambiciju - srušiti Anthonyja Joshuu. Želi meč protiv svjetskog boksačkog prvaka u teškoj kategoriji. - Ako mi UFC dozvoli da odradim boksački meč, tada ću već biti UFC prvak i onda bih se volio odraditi dvoboj koji bi pokazao tko je najopasniji čovjek na svijetu. Samo je jedan s takvim nazivom. Tako da bih se volio boriti protiv Anthonyja Joshue ili možda Tysona Furyja. Volio bih se boriti za titulu svjetskog prvaka. Prvak protiv prvaka u boksačkom meču - rekao je Brazilac na UFC 211 medijskoj konferenciji. No, prvo mora izaći na Stipu 13. svibnja, iako je prije dva mjeseca najavio sljedeće: - Miočić pada u drugoj rundi. Ovog puta ću ga završiti prije kraja druge runde. Ovog puta neće izdržati i neće biti upitnika nakon borbe. Miočić mu je i odgovorio: - Obojica znamo da će netko biti nokautiran u ovom meču. Ja ću biti taj koji će iz Octagona izaći s pojasem. To je ono što će se dogoditi. Neću predvidjeti koja će to runda biti, ali ja sam taj koji će nositi pojas nakon meča - rekao je Stipe na Ciganove prognoze. 