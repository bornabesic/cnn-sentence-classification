Borna Ćorić ispao je s Roland Garrosa. U 2. kolu Grand Slam turnira u Parizu hrvatski je tenisač izgubio od Amerikanca Stevea Johnsona sa 2:6, 6:7(8), 6:3, 6:7(6). U četvrtom setu Ćorić je gubio sa 4:5 te je spasio četiri meč lopte. Borna je u 'tie-breaku' vodio sa 6:4, ali nije iskoristio dvije set lopte. Amerikanac je osvojio četiri poena u nizu, te je nakon zadnjeg udarca kleknuo na teren i zaplakao. Prije tri tjedna Steveu Johnsonu je preminuo otac te su ga svladale emocije.  S druge strane mreže Borna Ćorić je svoju ljutnju iskalio na reketu... Od pariškog turnira oprostio se i Ivo Karlović koji je izgubio od Argentinca Horacija Zeballosa sa 6:7(5), 6:7(5), 3:6. Ćoriću je to bio treći nastup u Roland Garrosu, a prethodna dva stigao je do trećeg kola, dok je Karloviću ovo bio 12. nastup na pariškoj crvenoj zemlji. Najdalje je stigao prošle i 2014. godine kada je igrao u 3. kolu.