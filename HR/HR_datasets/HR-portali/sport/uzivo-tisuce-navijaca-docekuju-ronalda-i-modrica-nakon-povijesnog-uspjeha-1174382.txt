Nogometaši Reala nakon osvajanja Lige prvaka u Cardiffu vratili su se u Madrid gdje su ih dočekale tisuće navijača Na ulicama Madrida vladala je prava ludnica, a već tradicionalno proslava se održala na trgu Cibeles, gdje navijači Reala proslavljaju naslove, a potom i na stadionu Santiago Bernabeu. - Vamos Campeones - odjekivalo je najljepšim velikim trgom u Madridu.  - Obećali smo da ćemo se vratiti s ovim pokalom i uspjeli smo - kazao je kapetan Sergio Ramos uz oduševljenje više tisuća navijača španjolskog velikana. - Nadam se kako će ova momčad još dugo trajati - dodao je Ramos. Realov kapetan je potom ogrnuo kip božice Cibele španjolskom zastavom s Realovim grbom što je izazvalo oduševljenje među navijačima. Tura je završila na stadionu Santiago Bernabeu gdje se pred tisućama navijača održala spektakularna proslava povijesnog uspjeha. Atmosfera je na stadionu bila poput one na utakmicama, a sve je prštalo od šalova, dresova i pjesme navijača.  Nogometaši kraljevskog kluba gradom su prošli u otvorenom autobusu ponosno pokazujući trofej Lige prvaka. Igrači su se odlično zabavljali, pjevajući i skačući, a sjajnog raspoloženja bili su i hrvatski reprezentativci Luka Modrić i Mateo Kovačić. Prije druženja s navijačima primila ih je i gradonačelnica Madrida Manuela Carmena, kao i predsjednica Madridske gradske skupštine Cristina Cifuentes. - Ovo je momčad legendi, vi ste klub legendi. Real je najveći klub na svijetu - kazala je gradonačelnica, dok je predsjednik kluba Florentino Perez ovu generaciju proglasio jednom od najboljih u povijesti kluba. - Ovo je prva momčad koja je obranila naslov prvaka u povijesti Lige prvaka, te prva generacija kraljevskog kluba koja je obranila europsku titulu nakon 1959. godine - kazao je Perez. Real je u finalu u Cardiffu pobijedio Juventus 4:1, a jedan od najboljih igrača utakmice bio je kapetan hrvatske reprezentacije Luka Modrić. Za njega je to bio treći naslov prvaka Europe nakon Lisabona 2014. i Milana 2016 čime je postao hrvatski rekorder.  Mateo Kovačić nije nastupio u finalu, ali je osvojio svoju drugu Ligu prvaka u dresu Reala, a od hrvatskih nogometaša dvije europske krune ima još jedino Dario Šimić s Milanom (2003, 2007). - Svaka od tri osvojene Lige prvaka je slatka, svaka titula je bila posebna, ova je pak specijalna jer ulazimo u povijest Lige prvaka kao prva ekipa koja je uspijela obraniti naslov - istaknuo je Modrić. - Ako je to netko mogao učiniti, onda je to Real Madrid - dodao je.