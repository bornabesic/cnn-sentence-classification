Hrvatsku nogometnu reprezentaciju i brojne Hrvate u Sjevernoj Americi čeka istinski nogometni spektakl - 27. svibnja Hrvatska će odigrati prijateljsku utakmicu protiv Meksika u Los Angelesu na legendarnom stadionu Memorial Coliseum. Susret će biti odigran u 16:30 sati po lokalnom vremenu, stoji na stranicama HNS-a. Hrvatskoj će to biti povijesna, prva utakmica na sjevernoameričkom kontinentu, nakon što je nastupala u Europi, Aziji, Africi, Australiji i Južnoj Americi. Ono što bi izborniku Čačiću moglo predstavljati problem jest činjenica da u tom terminu u velikom broju zemalja nacionalna prvenstva (i kupovi) te ostala natjecanja još neće biti završeni. A u HNL-u će se primjerice sučeliti Dinamo i Rijeka. "Svjesni smo, naravno, da se ne radi o službenom FIFA terminu za prijateljske utakmice, kao i da u dosta zemalja tih dana završavaju nacionalna natjecanja te da nećemo moći računati na sve igrače. Ići ćemo u Los Angeles s najjačom reprezentacijom koju ćemo u tom trenutku moći imati, a već je velik broj igrača izrazio želju za igranjem te utakmice", naglasio je izbornik Ante Čačić. "Ne iznenađuje me želja igrača za tim putovanjem jer se radi o povijesnom susretu, prvom na tlu Sjeverne Amerike što će sigurno razveseliti brojne navijače Hrvatske u tom dijelu svijeta. Jasno je da je u zgusnutom FIFA kalendaru nemoguće pronaći termin za susret izvan Europe i s ovakvim protivnikom, ali siguran sam da ćemo otići u Los Angeles s respektabilnom reprezentacijom. Meksiko je sjajan izazov kojem se svi veselimo", zaključuje izbornik Čačić. >>Za više sporta posjetite našu novu Facebook stranicu Večernji list - Sport