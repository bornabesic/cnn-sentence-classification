Dolaskom Ivana Rakitića u Zagreb otklonjena je i posljednja nedoumica u vezi sa sastavom za Tursku. – Sve je u redu, igrat ću, spreman sam! – kazao je Ivan nakon slijetanja na Pleso i tako napokon malo podigao raspoloženje s vječito namrgođena lica izbornika Ante Čačića. Nije se nasmijao još od 21. lipnja i pobjede nad Španjolcima u Bordeauxu... U predvečerje utakmice s Turcima preletjeli smo roster s 21 reprezentativcem (uključivši i ozlijeđene Subašića i Pivarića) i analizirali fizikalije Čačićevih trupa. Tako smo došli do podatka kako je prosječna visina i težina hrvatskog nogometnog reprezentativca, ne računajući vratare, 183,66 cm/76,5 kg. Kod vratara je to 194,6 cm/91 kg. Najviši naš čovjek je Lovre Kalinić s 201 cm, od igrača Vedran Ćorluka sa 192 cm. Naravno da je splitski blagi, fantastični gorostas i najteži reprezentativac s 96 kg, a od igrača to su Ćorluka i Lovren, obojica s po 84 kilograma. Zanimljivo, Lovre je, zajedno s engleskim vratarom Forsterom, bio drugi najviši igrač Europskog prvenstva u Francuskoj. Viši od njih dvojice bio je samo rumunjski kolos Costel Pantilimon s 203 cm. Šafarićev nasljednik Kad smo već kod Lovre Kalinića, on će u ponedjeljak biti jedini predstavnik Hrvatske lige na maksimirskom travnjaku. Što je za našu reprezentaciju svojevrsni šok bez obzira na sve Lovrine vrline i postojanost forme. Posljednji put vratar iz Prve HNL bio je na vratima reprezentacije u kvalifikacijskoj utakmici još prije 11 godina, kada je Stipe Pletikosa, tada na posudbi u Hajduku, branio protiv Islanda u Maksimiru. Nagradno pitanje, ali ne za baš bogatu nagradu, glasi: tko je naš najniži i najlakši igrač? Odgovor svima poznat: otkad je umirovljen Nikola Šafarić, primat je preuzeo Luka Modrić, kao najegzaktniji dokaz da veličina ipak nije bitna. Naš Luka, ili kako mu ovom zgodom pripada, Lukica, visok je kao Floyd Mayweather, samo 173 cm (negdje piše 172, negdje 174), težak 65 kg. Ipak, i takav perolaki nogometni genijalac za neke je ugledne europske nogometaše – orijaš. Primjerice, Španjolac Pedro Rodriguez, najniži igrač Furije na Euru, visok je samo 167 cm, težak 62 kg. Imaju Španjolci još takvih, poput Jordija Albe i Davida Silve sa 170 cm, Iniesta ima 171... Kad smo već kod usporedbi s Modrićem, pronašli smo kako je najniži igrač na Euru u Francuskoj bio čak deset centimetara niži od našega kapetana! To je talijanski liliputanac Lorenzo Insigne sa samo 163 cm i 59 kg! A samo pet centimetara viši od ovog napolitanskog ‘portabla’ najbolji je i najintrigantniji turski nogometaš, 19-godišnji Emre Mor iz Borussije Dortmund. Bit će to u ponedjeljak u Maksimiru borba Titana u sredini terena: 173 protiv 168 cm! Najstariji hrvatski reprezentativac u ovom trenutku je Danijel Subašić, rođen 1984. godine, dok su u samostalnoj Hrvatskoj rođena četvorica igrača: Šime Vrsaljko (1992.), Marcelo Brozović (1992.), Mateo Kovačić (1994.) i Marko Pjaca (1995.). Dečko iz Šubićeve Andrej Kramarić rođen je 1991. godine, ali u lipnju, četiri mjeseca prije proglašenja neovisnosti. Kad je novorođeni Andrej došao doma iz rodilišta, u susjedstvu mu je još uvijek bila komanda 5. vojne oblasti JNA. Sina ima i Srna Na Čačićevu popisu osmorica je oženjenih reprezentativaca, a među njima nasljednike, možda buduće reprezentativce, imaju: Dejan Lovren, Domagoj Vida, Josip Pivarić, Luka Modrić, Ivan Perišić, Nikola Kalinić i Ivan Strinić. Kapetan te “dječje” reprezentacije bit će naravno sin Darija Srne Karlo. Dalmacija je najzastupljenija regija u reprezentaciji, s osmoricom predstavnika, Subašićem, Modrićem, Vrsaljkom, Lovrom i Nikolom Kalinićem, Strinićem, Perišić i Čopom. Slavonci su Vargić (Đakovo), Vida (Donji Miholjac) i Mandžukić (Slavonski Brod), purgeri su Badelj (Gajnice), Kramarić (Šubićeva), Pjaca (Savica) i Jedvaj (Ljubljanica), iz zagrebačkog prstena su Brozović (Okuje) i Pivarić (Sveti Ivan Zelina), Lovren i Ćorluka su rođeni Bosanci, iz Zenice, odnosno Dervente, dok su izvan Hrvatske rođeni Ivan Rakitić (Švicarska) i Mateo Kovačić (Austrija). 