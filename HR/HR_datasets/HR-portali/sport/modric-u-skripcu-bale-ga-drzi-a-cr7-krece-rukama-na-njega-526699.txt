Do finala Lige prvaka u subotu u Cardiffu ostala su još samo četiri dana. Nogometaši Reala imali su u utorak lakši trening, a uglavnom se igrao nogo-tenis i zafrkavalo. Luka Modrić družio se s Garethom Baleom i Cristianom Ronaldom. Velšanin je držao hrvatskog veznjaka kako bi se Portugalac 'obračunao' s njim.  - Želimo ući u povijest i biti prvi klub koji je obranio naslov osvajača Lige prvaka. Spremni smo i očekujemo tešku utakmicu - rekao je Luka. Real je ove sezone u La Ligi primio 41 gol, a u Ligi prvaka čak 17 u 12 utakmica. Modrića, međutim, taj podatak nimalo ne zabrinjava. - Mi imamo najbolju obranu na svijetu - kaže hrvatski veznjak. Vjerojatno se u Juventusu ne bi složili s tom procjenom jer Stara dama je do finala Lige prvaka primila tri gola, a u Serie A 27. - Mi smo favoriti u finalu, a previše skromnosti ponekad nije dobro. Juventus je odlična momčad, ali i mi smo. Osjećam da ćemo odigrati sjajnu utakmicu i da ćemo pobijediti - rekao je Ronaldo. U finalu će vjerojatno zaigrati i Gareth Bale, koji nije bio u momčadi od travnja i poraza 3-2 u derbiju protiv Barcelone. U tom susretu ozlijedio je list noge. Trener Zinedine Zidane ima veliku dvojbu koga staviti u prvih 11, Balea ili Isca. - Osjećam se odlično i potpuno sam spreman. Radio sam jako naporno kako bih se vratio u najboljoj formi. Ovo je posebno finale, jedan korak nas dijeli od ispisivanja povijesti - kaže Bale.