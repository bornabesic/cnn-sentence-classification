Rukometaši mađarskog Pick Szegeda, francuskog Montpelliera i njemačkog Flensburg-Handewitta posljednji su sudionici četvrtfinala Lige prvaka. Prije njih mjesto među osam najboljih izborili su i PSG, Veszprem i THW Kiel, dok su direktan plasman u četvrtinale osigurali Vardar i Barcelona. Pick Szeged je mjesto u četvrtfinalu osigurao s dvije pobjede protiv danskog Bjerringbro-Silkeborga. U prvom susretu Pick je na gostovanju slavio 26-24, a potom prolaz potvrdio pred svojim navijačima pobjedom 33-24. Mađare su do slavlja predvodili Sergej Gorbok, Jonas Kallman i Stas Skube sa po sedam golova. Hrvatski rukometaš Denis Buntić je zabio dva gola, dok se Alen Blažević nije upisao među strijelce. U redovima gostujućeg sastava najefikasniji su bili Sebastian Skube sa šest i Nikolaj Markussen s pet golova. S dvije pobjede u četvrtfinale je ušao i Montpellier koji je slavio protiv Vive Tauron Kielcea 33-28 pred svojim navijačima, te 28-26 u uzvratu. Francuze su do slavlja u Poljskoj predvodili Jure Dolenc sa sedam i Mathieu Grebille s pet golova. U redovima Kielcea najefikasniji su bili Michal Jurecki sa sedam i Krzysztof Lijewski sa šest golova. Manuel Štrlek je zabio jedan gol. Flensburg-Handewitt je također dobio obje utakmice osmine finala protiv bjeloruskog Meškova iz Bresta. Njemački sastav je u gostima slavio 26-25, a plasman među osam najboljih potvrdio je u svojoj dvorani pobjedom 28-26. Rasmus Lauge Schmidt sa sedam, te Hampus Wanne i Anders Eggert Magnussen s po pet golova predvodili su domaćine, dok je kod Meškova najefikasniji bio Rastko Stojković s osam golova. Ivan Pešić je branio, dok se Ljubo Vukić nije upisao među strijelce. U četvrtfinalu će igrati THW Kiel - Barcelona, Flensburg-Handewitt - Vardar, Pick Szeged - PSG, te Veszprem - Montpellier. Prve utakmice na rasporedu su od 19. do 23. travnja, a uzvrati su 26. do 30. travnja. 