Nogometaši Reala sinoć su bez puno muke slavili u gostima protiv Real Sociedada, bilo je 3:0 za aktualnog prvaka Europe. Dva pogotka zabio je Gareth Bale, a jedan je dodao Asensio koji je zabio velemajstorskim lobom. – U izostanku Ronalda i Benzeme, na Baleu je ogroman teret u napadačkim akcijama i odgovorio je na najbolji mogući način. On je izjavio da mu je ovo važna godina i zato mi je drago da mu je odlično krenulo – kazao je Zinedine Zidane. Asensio je na startu sezone skrenuo pozornost na sebe, igra sjajno i odlično mijenja Ronalda. Španjolski mediji već su ga proglasili budućom zvijezdom. – Iskreno, nisam očekivao da će odmah igrati ovako sjajno. Razmišljao sam o Iscu i Jamesu, ali odlučio sam staviti njega i nisam pogriješio, odigrao je dobro. Ali i Mateo Kovačić me razveselio, i on je odigrao jako dobro kao i mnogi drugi. Imam glavobolje kada moram nekoga izostaviti iz sastava, ali ispalo je dobro. Imam puno kvalitetnih igrača i to su mi slatke brige, a svi će se naigrati ove sezone. Spominje se da bi James Rodriguez do kraja prijelaznog roka mogao napustiti Madrid. – Ne vjerujem u to, on je sretan i ovdje mu je dobro.  