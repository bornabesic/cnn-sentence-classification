Branitelji naslova prvaka Pittsburgh Penguins su poveli sa 2-0 u seriji nakon što su sinoć u drugoj utakmici finala Stanley Cupa sa 4-1 pobijedili Nashville Predatorse.  Penguinsima sada nedostaju samo dvije pobjede da osvoje peti naslov prvaka NHL-a, a ako to uspiju bit će prva momčad nakon 1998. i Detroita koja je uspjela obraniti naslov. Sljedeće dvije utakmice se igraju u subotu i ponedjeljak u Nashvilleu.    Nashville, iznenađenje doigravanja ove sezone koji igra svoje prvo finale, dobro je počeo utakmicu povevši pogotkom Pontusa Aberga u prvoj trećini. Međutim, nakon toga je uslijedila dominacija Pittsburgha. Jake Guentzel je izjednačio svojim 11. pogotkom u doigravanju, a onda su Penguinsi u zadnjoj trećini zabili tri gola u nešto više od tri minute. Guenztel dovodi Pittusburgh svojim drugim pogotkom na utakmici,  a nakon njega mrežu Predatorsa su zatresli Scott Wilson i Jevgenij Malkin.