Na Petrovićevu popisu nalazi se 28 igrača i dvije zamjene, popis će se kratiti nakon turnira u Kini. Izbornik košarkaške reprezentacije Hrvatske, Aco Petrović, objavio je širi popis reprezentativaca koje vodi na pripreme za Eurobasket koji će se održati od 31. kolovoza do 17. rujna. Na Petrovićevu popisu nalazi se 28 igrača i dvije zamjene, popis će se kratiti nakon turnira u Kini. Ono što najviše veseli jest povratak omiljenog košarkaša i ikone novije košarkaške povijesti Hrvatske, Marka Popovića. Popović se vraća u reprezentaciju nakon šest godina i vraća se kao kapetan španjolske Fuenlabrade. “Popović je rekao da hoće igrati i već je počeo s pripremama. Veseli me to i on je važan igrač za nas, vidjeli smo to u osmini finala na Igrama u Riju kada smo protiv Srbije morali od 17. minute igrati bez ‘playa’ zbog tri prekršaja”, kazao je Aco. Na popisu se našao i Mario Hezonja, premda je najavio kako će se ovoga ljeta odmarati od reprezentacije. “Vidjeli smo se u travnju i nakon njegove odluke nismo ponovo razgovarali, ali stavio sam ga na popis jer mi takav igrač treba. Kada budem slagao popis za Eurobasket volio bih da i on bude među tih 14 igrača. Vidjet ću, čut ćemo se oko 10. srpnja da vidim je li promijenio odluku. Ne silim ga ni na što, ali bilo bi mi drago da je tu”, kazao je Petrović. Ostalo je još dosta upitnika. “Ne znamo što su klubovi naumili s Benderom i Zupcem koji igraju Ljetnu ligu koja završava 22. srpnja, a isto tako ne znamo što će biti s Bostonom i Žižićem. Imam u glavi idealnu postavu, ali moram složiti i ostale varijante”, pojasnio je Aco. Od reprezentacije se dosta očekuje, Šarić i Bogdanović imali su sjajnu sezonu i oni bi trebali predvoditi momčad. Šarić pogotovo jer to je radio u Philadelphiji u proljetnom dijelu sezone. Kako će izgledati ova obećavajuća Hrvatska imat ćemo prilike vidjeti nakon 10. srpnja kada će Hrvatska odmjeriti snage s Ukrajinom i Slovenijom, a prva utakmica Eurobasketa je protiv Mađara 1. rujna. Širi popis za pripreme uoči Eurobasketa: Roko Leni Ukić Marko Popović Toni Katić Dominik Mavra Luka Božić Krunoslav Simon Mario Hezonja Bojan Bogdanović Domagoj Bošnjak Ivan Ramljak Filip Krušlin Marko Tomas Marin Rozić Nik Slavica Dario Šarić Dragan Bender Željko Šakić Tomislav Zubčić Hrvoje Perić Damjan Rudež Miro Bilan Darko Planinić Ante Žižić Ivica Zubac Luka Žorić Ivan Buva Josip Sobin Luka Babić