Cibonin sportski direktor Andrija Žižić nije se uputio u Istanbul, kamo se u dres Darüşşafake preselio njegov 16 godina mlađi brat Ante (19). Premda je cijelo vrijeme figurirao kao njegov “anđeo čuvar”, Andrija je “pustio tića da odleti iz obiteljskog gnijezda”. – Ante je već dovoljno samostalan i snalažljiv dečko, a ja se nadam da će se taj tić uskoro pretvoriti u velikog orla – našalio se Andrija rekavši nam da je to za njega i obitelj bio sentimentalan trenutak. A on je došao doslovce preko noći. – Ta ponuda Darüşşafake bila je kao grom iz vedra neba. Kao klub morali smo brzo reagirati i bilo bi glupo kockati se i propustiti takvu priliku u kojoj možemo bolje proći nego da Ante iz kluba ode na ljeto jer ćemo neki ekstra novac dobiti odmah. A tim novcem kupili smo mir i riješit ćemo ogroman problem u klubu i moći ćemo zatvoriti sezonu. U rukama sjajnog trenera Jedini u klubu koji je s ovom odlukom bio nezadovoljan bio je izvršni dopredsjednik Aco Petrović koji je na sve reagirao ostavkom. – I da je prevladala naša sportska ambicija, ne bismo imali nikakvo jamstvo da ćemo doći do trofeja. Istina je, ovim činom spuštamo letvicu, ali je spuštamo na realne grane i preostaje nam izboriti se za prva tri mjesta u domaćem prvenstvu što nam jamči besplatnu ABA ligu sljedeće sezone. Ono što pak obitelji Žižić olakšava situaciju, pri ovakvom naglom gastarbajterstvu njihova najmlađeg člana, jest to što je Ante otišao kod trenera kojem Andrija vjeruje jer je i njega vodio. – David Blatt je vrhunski trener koji želi uvijek ići do kraja i Antu nije doveo da mu šest mjeseci sjedi na klupi, nego da mu pomogne ostvariti njegovu ambiciju, a to je plasman na euroligaški Final Four. A s obzirom na to da na centarskoj poziciji ima izvjesnu rupu, on ozbiljno računa na Antu koji će imati svojih 15 minuta. Te euroligaške minute trebale bi ga pripremiti za one NBA-jevske. – Ako netko Antu može pripremiti za NBA košarku, onda je to Blatt jer je bio trener Clevelanda i bratu će iz prve ruke moći reći je li ili nije spreman za odlazak u Celticse već ovo ljeto. Zvezda je prejaka za sve Nama se čini da nije nemoguće i da Ante ostane u Europi još dvije sezone što bi značilo da ne bi bio plaćen po “rookie” skali, već bi mogao pregovarati za viši ugovor što bi mu, uz aktualni porast NBA plaća, moglo donijeti puno veći novac. Recimo, mogao bi dobiti samo u prvoj sezoni koliko bi sada kao 23. pick s drafta dobio za tri sezone (3,6 milijuna USD). – Nećemo raditi račun bez krčmara, a hoće li ići u NBA već ovo ljeto, Ante će odlučiti sam. Neće njemu biti lako ni u Darüşşafaki jer ga čeka puno viša razina košarke od ove koju je igrao dosad. Što može Cibona bez svog najboljeg igrača? – Pored ovakve Zvezde, ABA ligu ne možemo osvojiti. To znamo od prvog dana. No, sa svima ostalima možemo se boriti. Kada ne bismo morali igrati tri utakmice tjedno i u ABA ligi imali bismo veće izglede i zato bih htio pohvaliti trenere i igrače za dosad učinjeno. Hoće li sportski direktor dovršiti posao dovođenja iskusnog internacionalca Luke Žorića? – Taj proces je u tijeku i ja se nadam da će se to finalizirati tako da Luka zaigra već u petak protiv Partizana. On je adekvatna zamjena za Antu koji je pak svojim ostankom u Ciboni digao klub i sebe i sada čista obraza ide dalje.• 