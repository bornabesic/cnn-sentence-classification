Foto: Guliver Image/Getty Images MLAĐAHNI Kylian Mbappe, fantastični Monacov napadač, prije manje od pola godine napunio je 18, a kako je u posljednjih nekoliko mjeseci doslovce zaludio svijet svojim partijama i golovima, njegov autogram žarka je želja najbogatijih svjetskih klubova. U upravo završenoj sezoni briljirao je s 26 golova i 14 asistencija, čime je Monaco doveo do francuskog naslova, ali posebno je oduševio u Ligi prvaka, točnije nokaut fazi najjačeg natjecanja. Tamo je, nakon što je u šest utakmica skupine sakupio tek 25 minuta, u šest mečeva eliminacijskih rundi postigao jednako toliko golova protiv najjačih momčadi; Manchester Cityja, Borussije Dortmund i Juventusa.   Monaco zato zna da će ga izgubiti, ali isto tako i da u ovom slučaju "nož drži s prave strane", odnosno da zbog Mbappeova čvrstog ugovora s klubom do ljeta 2019., od obaju zainteresiranih klubova može i hoće dobiti ono što traži - rekordno visoku odštetu. Tako su Real i City startali s ponudama od 60 milijuna uz bonuse, što je skočilo na 80, da bi Mbappeovim golovima za eliminaciju Cityja u osmini finala LP-a, vrijednost "Novog Thierryja Henryja" porasla na čak 110 milijuna eura.  Da je samo nebo granica, potvrdila je i Mbappeova sjajna predstava u Dortmundu, nakon koje je Real ponudio previše, čak 130 milijuna eura. Osim 130 milijuna eura odštete, Monacu je Realova ponuda atraktivna jer su iz Madrida spremni ispuniti želju mladog napadača i ostaviti ga još jednu sezonu u Monte Carlu. Mbappe bi tako nakon jednogodišnje posudbe u Monacu, u Real došao u ljeto 2018. kao najskuplji nogometaš u povijesti.  Ipak, za čudesnog Monacova dječaka stigla je i prva službena ponuda, a s obzirom na to tko ju je poslao, možemo reći da je riječ o senzaciji svih senzacija.  Naime, ugledni L'Equipe piše kako je Arsenal ponudio čak 100 milijuna eura za Mbappea, što je posebno zanimljivo jer politika Arsenea Wengera nikad nije uključivala razbacivanje novcem i licitiranje sumanutim ciframa. S obzirom na to da je Real smatrao da je transfer u Madrid gotova stvar, osobito zbog toga što je i sam igrač veliki navijač Kraljeva, bit će interesantno vidjeti reakciju ljudi s Bernabeua na Arsenalovu ponudu. Monaco je odmah odbio ponudio, no sigurni smo da Monacov gazda, superbogataš Dimitrij Ribolovljev, s guštom trljajući ruke promatra razvoj događaja.