U drugom danu nove NBA sezone igrali su svi klubovi naših košarkaša i, osim Zubčevih Lakersa, svih su izgubili. Unatoč tome, neki od Hrvata imali su zapažene role u svojim sastavima, ponajprije najbolji hrvatski košarkaš Bojan Bogdanović i najnadareniji hrvatski mladac, 18-godišnji Dragan Bender. Porazu njegovih Brooklyn Netsa na gostovanju kod Boston Celticsa (117:122), Bogdanović se odupirao sa svojim 21 košem i pet skokova ostvarenim u “samo” 23 minute provedene na parketu. S jednim od tri svoja dalekometna ubačaja, Bojan je po broju ubačenih trica za Netse pretekao Dražena Petrovića, koji mu je veliki uzor. U samoj završnici pucao je i tricu za izjednačenje, za 120:120, ali nije pogodio. – Zadovoljan sam što nismo odustali. Pokazali smo da smo karakterni – kazao je Bojan. Kroničari vole Darija Zanimljivo je da je nakon Mostarca, drugi najbolji strijelac “Mrežica” bio potencijalni hrvatski reprezentativac Justin Hamilton (26). Američki centar s hrvatskom putovnicom (majka mu je Hrvatica) ubacio je 19 koševa (što mu je osobni NBA rekord) i upisao 10 skokova i dvije asistencije. Unatoč udarcu u glavu, zbog kojeg je prije nekoliko dana morao napustiti trening, Dario Šarić ipak je prvu novosezonsku utakmicu svog kluba učinio svojim prvim službenim natjecateljskim NBA nastupom. Štoviše, Šibenčanin je krenuo u početnoj petorci i, premda se šuterski nije proslavio (2-12) nakon svojih pet koševa, sedam skokova i dvije asistencije, nije doživio kritike kroničara Sixersa. Štoviše, oni će mu neko vrijeme davati kredit jer ih je osvojio svojim odnosom prema košarci, ali i iskrenim izjavama poput one koju je dao uoči izgubljene utakmice od Oklahome (97:103): – Neobično je to doživjeti. Pet sam godina na PlayStationu igrao protiv Russella Westbrooka, a sada ću protiv njega igrati uživo. A dotični je s 32 koša, 12 skokova i 9 asistencija odveo Gromove do pobjede od 103:97. Nitko mlađi od Sunsa Phoenix Sunsi Dragana Bendera izgubili su na svom parketu od Sacramento Kingsa (94:113), i to je najveći deficit na otvaranju sezone u povijesti ovog kluba. Ipak, u klubu iz Arizone imali su razloga za zadovoljstvo, a ono se odnosi na uspješan debi trojice klinaca. Sunsi su jedina NBA momčad koja je na otvaranju sezone imala četiri igrača mlađa od 20 godina (Booker, Chriss, Jones, Bender), a najmlađi među njima, kao i u cijeloj ligi, upravo je mladi Hrvat. Bender je u svom debiju uknjižio 10 koševa (uz samo jedan promašaj i dva skoka) u samo 12 minuta i naznačio domaćim navijačima zbog čega je draftiran kao četvrti pick i zašto se od njega očekuje da bude neka kombinacija između Nowitzkog i Kukoča. Za razliku od Bendera, njegov vršnjak Ivica Zubac (19) za svoje Lakerse nije zaigrao. Štoviše, nije ga bilo ni na popisu igrača što sugerira da mu se sprema igranje u NBDL podružnici ovog kluba. U prvoj ovosezonskoj utakmici svoje momčadi zaigrao nije ni 30-godišnji Damjan Rudež, no on je bio u sastavu Orlanda, koji je izgubio regionalni derbi protiv Orlanda (96:108). Trener Vogel odlučio se za skraćenu rotaciju u kojoj nije bilo više od 14 minuta za Marija Hezonju (tri koša uz šut iz igre 1-5).  