GOLDEN STATE WARRIORS su na korak od finala NBA nakon što su u trećoj utakmici završnice Zapadne konferencije poveli sa 3-0 protiv San Antonio Spursa, svladavši ih sinoć na njihovom terenu sa 120:108.  Golden State ima priliku završiti seriju četvrtom utakmicom koja se u ponedjeljak igra u San Antoniju.   Warriorsi su postali treća momčad u povijesti NBA koja je pobijedila u svih prvih 11 utakmica doigravanja. Cleveland trenutačno ima skor 10-0 i vodi 2-0 u seriji protiv Bostona u finalu Istočne konferencije.       Kevin Durant je zabio 33 koševa uz deset skokova za Golden State, a Stephen Curry je dodao 21, postavši tako vodeći strijelac Warriorsa u postsezoni, ispred člana Kuće slavnih Ricka Barryja.  Nakon što su ostali bez svog najboljeg strijelca Kawhija Leonarda i Tonyja Parkera zbog ozljeda, Spursi su 'izgubili' i Davida Leeja koji je ozlijedio koljeno u prvoj četvrtini.   Najučinkovitiji kod Spursa bio je Manu Ginobili sa 21 pogotkom, a LaMarcus Aldridge je ubacio 18 koševa.  Rezultati finala Zapadne konferencije:  San Antonio Spurs - Golden State Warriors 108-120 (Golden State vodi 3-0 u seriji)