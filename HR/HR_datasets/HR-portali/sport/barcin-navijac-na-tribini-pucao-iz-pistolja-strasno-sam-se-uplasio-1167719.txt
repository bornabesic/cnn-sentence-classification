Barcelonin navijač koji je pucao iz lažnoga pištolja na utakmici protiv Espanyola otkrio je da je to učinio jer se bojao za život, piše Goal. Jose Manuel Perez Diaz (53) dobio je zabranu odlaska na utakmice jer je ispalio dva ćorka na Espanyolove navijače koji su išli na njega kad je počeo slaviti Barcin gol. On je bio među domaćim navijačima, te tvrdi da se osjećao ugroženim i da on nije ugrozio nikoga. - Imao sam lažni pištolj. Nikoga nisam ugrozio, ali žalim što sam pucao - rekao je Diaz za El Periodico. - Nekim se radikalnijim navijačima Espanyola nije sviđala moja proslava, bili su blizu i počeli su me vrijeđati. Sjećam se da je njih 40-ak prešlo iz svog sektora tribina na moj, išli su na mene. - Uplašio sam se za život i posegao za pištoljem, usmjerio sam ga u njih i dvaput opalio. S obzirom na to da su bili ćorci, nitko nije pogođen. No, oni to nisu znali pa su se uplašili. Osiguranje je odvelo Diaza, a policajci su ga oborili i pretražili. - Ljudi oko mene su se uplašili. Onda su me svladali zaštitari i odveli policiji. - Pretražili su mi ruksak, a pištolj mi je bio za pasom. Sad se dvaput mjesečno moram javiti na policiju i ne smijem na sportska borilišta. 