Hrvatskoj reprezentaciji je večerašnji dvoboj s Norvežanima (20.45 sati) šesti polufinale na Svjetskim prvenstvima, dosad smo četiri puta izborili finale. Hrvatska rukometna legenda Ivano Balić na treninzima diže ozračje u momčadi. Nekoliko sati uoči utakmice otkrio je svoja očekivanja u polufinalu protiv Norvežana. - Mislim da smo iz utakmice u utakmicu sve bolji, na početku nije to baš izgledalo možda kako smo mislili da će izgledati, ali glavno je da smo pobjeđivali. Odigrali smo jednu lošu utakmicu protiv Njemačke, što je razumljivo. I onda smo za osminu finala i četvrtfinale bili pravi. Podigli smo našu igru i nadam se da će se tako nastaviti - podvukao je Ivano Balić. - Igraju isto kao i tada, samo su im igrači iskusniji i imaju više samopouzdanja i više vjere u sebe, što pokazuje i njihov plasman u polufinale. Jedina je promjena na golu gdje im brani najmlađi golman koji nije igrao u Poljskoj, mislim da nije loš, to im je plus na kvalitetu koju su imali. Utakmica je otvorena, treba spustiti tempo, ne smijemo trčati s njima jer bismo mogli imati problema, oni to jako dobro rade, tako su lomili protivnike na ovom prvenstvu. Ako to uspijemo, bit će dobro - kaže Balić i nastavlja:  - Sve počinje od Sagosena, ali u toj tranziciji Tonnesen i Lie Hansen dosta dobro iskorištavaju nepostavljene zone i imaju veliku slobodu za šut. Trebamo se brzo vraćati i presjeći njihovu trku te ih natjerati u igru šest na šest jer u tome imamo jako velike šanse. 