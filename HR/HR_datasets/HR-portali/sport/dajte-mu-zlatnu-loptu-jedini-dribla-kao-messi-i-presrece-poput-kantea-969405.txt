LUKA MODRIĆ na uzvratu polufinala Lige prvaka kod Atletica odigrao je jednu od najboljih utakmica u karijeri i spasio svoju momčad, impresivno demonstrirajući podjednako vrhunsku kvalitetu u konstrukciji i destrukciji. Nema igrača koji poput njega objedinjuje te "nespojive" odlike. Isco je igrač utakmice, ali Modrić je dokazao da je njen najbolji i najkompletniji nogometaš  Nakon 16 minuta domaćin je vodio 2:0 i rezultatski bio na korak do poništenja velikog minusa iz prve utakmice (0:3), a igrački je pregazio Real presingom. Činilo se da će nošen publikom i sjajnim rezultatom to do kraja napraviti, ali tada se bude Modrić i Isco. I to kako. Španjolac je neosporno bio igrač utakmice, ne samo zbog gola koji je postigao do kraja poluvremena i tako ubio strahoviti nalet domaćina i njihovu nadu u čudesni preokret. Ali svestrani, dvosmjerni i svepristuni Modrić pokazao je da je najbolji i najkompletniji nogometaš u objema momčadima. Preciznošću u proigravanjima, mirnoćom prilikom kontrole lopte i pouzdanošću dok ju je čuvao, otupio je uraganski pritisak suparnika na terenu i ohladio ih na tribinama.  Svaka čast Atleticovim mišićima i nožu u zubima, ali nogomet se prije i poslije svega igra loptom, a tu se nitko ne može mjeriti s Modrićem Atletico je u prvih pola sata letio terenom i zrakom, bio jači i žešći, ali nogomet se ipak ne igra samo mišićima i agresijom, nego prije i poslije svega loptom. A tu se, uz veliko i dužno poštovanje Kokeu i Gabiju, oni i svi ostali ne mogu mjeriti s Modrićem.  Real je ležao razbijen u ringu Vicente Calderona i slušao odbrojavanje, pri čemu mu ruku pomoći nije pružao nitko, a posebno ne očajni Ronaldo, a iz nokdauna ga je podigao Modrić, nakon čega je u svom stilu preuzeo uzde ne samo igre svoje momčadi, nego i cijele utakmice.  Protivnicima je jednostavno bio neuhvatljiv, iako je protiv sebe imao sjajne, prekaljene i ratnički nastrojene suparnike. Kada bi ga i ulovili, nisu mu mogli uzeti loptu. S njom u nogama, pored protivnika je prolazio kao da ih nema. I sve to protiv užasno teškog i zahtjevnog rivala i na jednom od najtežih gostovanja.   Nemojmo se razbacivati velikim riječima jer praktični i jednostavni Modrić nije Maradona ili Ronaldinho, ali kad pogledamo ovu snimku...  Ali dosta razbacivanja velikim riječima jer Modrić nije Ronaldinho ni Maradona (iako je vezivanjem u čvor trojice igrača Atletica pokazao da ima i njihove vještine), pa da se o njemu pišu kićeni soneti i filozofski traktati, njegova igra je jako jednostavna, pa je tako treba i opisivati. On i kada dribla, a to radi uspješno i često, ne umire u ljepoti, niti davi loptu i gledatelje. Efikasnost, pouzdanost, praktičnost i konkretnost odlike su koje je pokazao i protiv Atletica i kojima je preuzeo kontrolu igre.  Zašto o Modrićevom učinku najbolje govore brojke?   Zato će o njegovu perfektnom učinku protiv Atletica najbolje govoriti Modrićeve jednako takve brojke. Od 73 dodavanja, 93 posto bilo mu je točnih. Presjekao je pet protivničkih napada i imao čak devet uspješnih driblinga. Za ilustraciju, cijela momčad Atletica spojila ih je osam.