Legendarni nogometaš Rijeke i Dinama Marijan Brnčić (76) s velikim je simpatijama pratio Rijekin šampionski put, ali završnica mu se baš i nije svidjela. – Rijeka nije smjela primiti pet komada u Maksimiru, to je mrlja na naslovu prvaka, jednostavno, kad si prvak, moraš se tako i ponašati. Moraš biti autoritet na travnjaku, a ne topovska hrana, to je baš bilo žalosno – kaže Brnčić. Jesu li predugo slavili naslov pa došli u Zagreb mamurni? – Ako su i dugo slavili, opet su imali dosta dana da se oporave. Najviše je zakazala zadnja linija, odnosno lijeva strana obrane, gdje se Soudani šetao kao da nema žive duše. Je, taj Soudani je izvrstan individualac, ali opet je nedopustivo da tako s lakoćom dolazi pred gol Rijeke – dodaje Brnčić. Rijeka je pravi zapad Jeste li i vi bili dio riječkoga šampionskog slavlja? – Bio sam, kao svaki Riječanin, privržen svome klubu. Bila je prava fešta, momci su to zaslužili, a i Rijeka je kao grad pokazala da je pravi zapad. Sve je bilo divno, proslava burna, ali civilizirana, baš kako dolikuje našemu gradu. Baš mi je drago zbog svega što se mome klubu dogodilo ove sezone. Naslov prvaka kruna je sustavnoga rada u svim klupskim segmentima – nastavlja Brnčić. Tko je najzaslužniji za titulu? – Sve je počelo s Volpijevim i Miškovim ulaganjem, to je temelj svega, a sve ostalo poslije bila je nadogradnja. No i za to je trebalo znanje. Možeš ti imati puno novca i osigurati klubu financijsku stabilnost, ali ako nemaš prave ljude na ključnim pozicijama, nisi ništa napravio. Mišković je odabrao Juričića, Juričić je angažirao Keka, a trener je upravo vrhunski odradio selekciju igrača. Možda se pogriješilo u samo deset posto igrača, što je na kraju i doveo do naslova – dodaje Brnčić. Dinamova selekcija igrača baš i nije bila pogođena? – Znate što mi smeta, kad se kaže kako igraču treba šest mjeseci za adaptaciju na novi klub. Ma kakvih šest mjeseci; ili si igrač ili nisi! Da, Dinamo je griješio u odabiru igrača, ali to su normalne stvari u nogometu, događa se. Recimo da je Rijeka odlično iskoristila te slabosti Dinama – naglašava Brnčić. Momčad bez izrazite zvijezde Tko je u redovima Rijeke igrač po vašem ukusu? – Ono što me impresioniralo bila je kolektivna Rijekina igra. Prije nekoga vremena Rijeka je imala jednu veliku zvijezdu, Kramarića, kojemu je bila podređena igra. Ali čim je Kramarić otišao, Rijeka se s lakoćom ‘prestrojila’; stvorila je momčad bez izrazite zvijezde i kao momčad funkcionirala je besprijekorno. U nogometu je to najteže postići, zato im skidam kapu – nastavlja Brnčić. Jednom ste osvojili kup s Dinamom (1969.) kao igrač, jednom i s Rijekom (1979.) kao trener? – Razdoblje u Dinamu bilo je prekrasno; ne samo Kup Jugoslavije nego i Kup velesajamskih gradova. Gledao sam neki dan utakmicu Manchester – Ajax; e to smo 1967. bili mi! To Dinamo više nikada neće ostvariti. Kup s Rijekom? U toj smo sezoni u polufinalu u dvije utakmice izbacili Zvezdu, a u finalu, također u dvije utakmice, bili smo bolji od Partizana! I tada smo imali nezaboravan doček u Rijeci, velika je stvar bila osvojiti kup u onakvoj konkurenciji – zaključio je Brnčić.