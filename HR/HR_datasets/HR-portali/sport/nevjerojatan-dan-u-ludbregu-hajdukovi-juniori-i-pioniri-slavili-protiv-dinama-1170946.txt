Ludbreg je danas bio domaćin trostrukog programa, igrala su se tri finala nogometnog kupa za mlađe kategorije (pioniri, kadeti i juniori) i u sva tri finala igrali su Dinamo i Hajduk. U prvoj utakmici slavili su pioniri Hajduka s 3:1 (Šaranić za Dinamo, Galić, Bebić i Ljubičić 70 za Hajduk) iako je Dinamo rano poveo. No Hajduk je sve preokrenuo u samoj završnici s dva pogotka. Kadeti Dinama osvojili su kup nakon 3:2 pobjede (Pršir, Marin i Šipoš strijelci za Dinamo, a Šego i Blagaić za Hajduk), sad je Hajduk rano poveo, Dinamo preokrenuo na 2:1, ali se Hajduk vratio. No, plavi su do kraja uspjeli iskoristiti brojčanu nadmoć i slaviti s 3:2. Iako Hajduk nije registrirao svoju momčad za juniorsko prvenstvo, ona je ipak otišla do kraja u Kupu. U posljednjoj utakmici trostrukog finalnog programa u Ludbregu "bili" su svladali "modre" nakon raspucavanja s bijele točke 6-4, pišu 24sata. Dinamo je poveo u četvrtoj minuti golom Marija Ćuže na asistenciju Kneževića, a Hajduk je izjednačio već u 16., kad je Matej Hudećek zabio bizaran autogol iz voleja na petercu, u pokušaju izbijanja lopte. Izjednačen je rezultat stajao na semaforu do 80. minute, a onda je ponovno postalo zanimljivo. Hajduk je poveo preko Delića, koji je iskoristio fino dodavanje Čulića za preokret. Ipak, samo dvije minute potom Skorup je napravio glupost igravši rukom u šesnaestercu Hajduka, pa je Neven Đurasek izjednačio iz penala. U lutriji jedanaesteraca hajdukovci Simonović, Skorup, Krajina i Delić bili su besprijekorni, dok je golman Hajduka Matijaš skinuo udarce Franjiću i Špikiću te tako omogućio veliko slavlje za splitsku momčad.