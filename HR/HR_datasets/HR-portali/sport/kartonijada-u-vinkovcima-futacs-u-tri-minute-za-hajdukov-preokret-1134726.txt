Futacs je pogocima u 90. i u trećoj minuti sudačke nadoknade donio pobjedu Hajduku u Vinkovcima. Španjolac Joan Carrillo je tako u svom debiju na Hajdukovoj klupi krenuo trijumfom. U utakmici 19. kola Prve HNL u Vinkovcima Hajduk je pobijedio Cibaliju sa 2:1. Vinkovčani su susret završili s tri igrača manje. Isključeni su Šimunac (76.), Filipović (89.) i Čuljak (90.+5), a kod Hajduka je crveni karton dobio Jefferson (90.+5).   Strijelac za vinkovačku momčad bio je Baša u 22. minuti. Hajduk je na početku imao laganu inicijativu, ali u prvih dvadesetak minuta nisu stvorili prigodu za pogodak. I onda je uslijedio šok za bijele. U 22. minuti Pervan je odlično pronašao Bašu koji je izašao sam pred vratara Kalinića i mirno poslao loptu u mrežu. Hajduk je pokušao uzvratiti preko Futacsa, ali mađarski napadač nije stigao do lopte nakon Vlašićeva dodavanja. Na drugoj je strani Šimunac pucao iz daljine, ali je njegov pokušaj otišao iznad grede. Hajdukovi igrači bili su ljutiti na suca Željka Frkovića koji u 39. minuti dvoboj Žderića i Hamze nije okarakterizirao kao najstrožu kaznu. Sudac je njihov dvoboj vidio kao prekršaj u napadu. Do odmora obje su momčadi jednom zaprijetile, Crnčevićev pokušaj zaustavio je Kalinić, a Šimićevu 'bombu' ukrotio je Matković. U prvom dijelu Hamza je dobio žuti karton te će zbog akumuliranih opomena preskočiti derbi s Dinamom. U nastavku su Splićani pojačali ritam i tražili pogodak. Vrijedi zabilježiti Tudorov pokušaj kada se zavukao iza leđa domaće obrane, izašao sam na Matkovića, ali su braniči Cibalije očistili situaciju. U 64. minuti Futacs je dobio žuti karton što znači da će propustiti derbi protiv Dinama u sljedećem kolu. Gosti su nastavili s jalovim napadima, a prilika im se ukazala u 76. minuti kada je drugi žuti, odnosno crveni karton dobio Vlatko Šimunac.  U 85. minuti Erceg iz slobodnog udarca nije uspio prebaciti živi zid. Bijeli su nastavili pritiskati Cibalijinu obranu. U 89. minuti drugu javnu opomenu dobio je Filipović što je hajdukovcima dodatno dalo krila.  Onda je na scenu stupio Futacs koji je s dva pogotka u 90. i u trećoj minuti sudačke nadoknade pogodio za preokret i Hajdukovu pobjedu (2:1).  U petoj minuti sudačke nadoknade zbog međusobnog udaranja isključeni su Čuljak i Jefferson. 