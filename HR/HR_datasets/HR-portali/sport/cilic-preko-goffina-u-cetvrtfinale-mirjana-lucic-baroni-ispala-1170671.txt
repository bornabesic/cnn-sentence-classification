Hrvatski tenisač Marin Čilić plasirao se u četvrtak u četvrtfinale teniskog ATP turnira nakon što je sa 6:3, 6:4 pobijedio Belgijanca David Goffina poslije sat i pol igre. Čilić je u meču servirao sedam aseva, osvojio je 77 posto poena na prvom servisu, a 65 posto na drugom, suparniku je tri puta uzimao servis, a svoj je izgubio samo jednom. Ovo je bio peti međusobni ogled između Goffina, desetog tenisača svijeta, i Čilića koji je osmi na ATP listi, i druga pobjeda hrvatskog tenisača. U četvrtfinalu će Čilić igrati protiv pobjednika susreta između Švicarca Stana Wawrinke i Amerikanca Johna Isnera.  Hrvatska tenisačica Mirjana Lučić Baroni (WTA-22.) završila je svoj nastup na teniskom WTA turniru u Rimu gdje je u trećem kolu bolja od nje bila Estonka Anett Kontaveit (WTA-68.) sa 6:1, 6:1 nakon manje od sat vremena igre.  Estonki, koja je u srijedu porazila prvu tenisačicu svijeta Njemicu Angelique Kerber, bilo je potrebno samo dvadeset minuta da dobije prvi set protiv Lučić Baroni. U meču je Estonka servirala tri asa, osvojila je 81 posto poena na prvom servisu, a 73 posto na drugom, dok je hrvatska tenisačica imala 57 posto, odnosno 28 posto realizacije na prvom i drugom servisu.  Kontaveit je u meču osvojila ukupno 65 poena, a Lučić Baroni 35. Ovo je bio njihov prvi međusobni ogled.   