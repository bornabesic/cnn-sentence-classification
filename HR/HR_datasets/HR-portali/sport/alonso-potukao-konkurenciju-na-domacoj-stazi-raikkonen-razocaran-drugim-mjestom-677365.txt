FERNANDO ALONSO pobjednik je VN Španjolske! Do pobjedničkog postolja došli su i Lotusov Kimi Raikkonen i drugi Ferrari – Felipe Massa. Start utrke prošao je odlično za Sebastiana Vettela i za Fernanda Alonsa. Vettel je prošao ispred Hamiltona, dok je Alonso uspio doći do trećeg mjesta, ispred Hamiltona i Raikkonena. Pitanje na koje se željno iščekivao odgovor, je li Mercedes uspio popraviti formu u utrci, odgovoreno je vrlo brzo. Hamilton je padao u poretku izuzetno brzo i do kraja čak nije uspio doći do bodova. Rosberg je svoj pole position uspješno pretvorio u šestu poziciju. Strateški gledano, većina momčadi za svoje vozače je odabrala četiri ulaska u boks, a jedini od vodećih s jednim prolaskom manje bio je Kimi Raikkonen. Ferrari je u utrci bez ikakvih tehničkih problema pokazao da trenutno imaju uvjerljivo najbolju formu u utrci uz optimalno čuvanje guma. Pirellijeve gume još su se jednom potpuno raspale – ovaj put na bolidu Toro Rossa. Alonso: Imamo bolid koji je sposoban za najviše pozicije "Naravno, ova publika je zaista pomogla jer osjećate podršku svih ljudi tu. Htjeli smo biti jaki tu na domaćoj utrci i uspjeli smo, sretni smo zbog toga. Ne želimo stati na tome, moramo nastaviti istim tempom. Tek je pet utrka iza nas, na nekima smo bili dobri, a na nekima smo imali neke pogreške ili probleme. Ne želimo da se to ponovi. Imamo bolid koji je sposoban za najviše pozicije", rekao je nakon utrke Alonso. Raikkonen je razočaran drugim mjestom. "Ja sam tu samo da vozim dobre utrke. Volim pobjeđivati i razočaravajuće je završiti na drugom mjestu. Nekad moramo prihvatiti ono što dobijemo. Ako ljudi ne prepoznaju moj doprinos – to mi ne smeta." Iduća utrka vozi se u Monaku za dva tjedna.