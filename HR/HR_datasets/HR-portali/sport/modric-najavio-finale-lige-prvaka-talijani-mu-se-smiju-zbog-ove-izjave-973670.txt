Foto: Guliver Image/Getty Images U SUBOTU u Cardiffu Real i Juventus odlučuju o prvaku Europe, a Luka Modrić lovi svoj treći europski naslov u posljednje četiri godine.  Jedna Modrićeva izjava nasmijala je navijače talijanskog prvaka koji na društvenim mrežama hrvatskog veznjaka nazivaju neobjektivnim. Naime, Modrić je izjavio da Real ima bolju obranu od Juventusa. "Ne Juventus, već Real ima najbolju obranu na svijetu", rekao je Modrić, a to ne bi bilo čudno da Talijani do finala Lige prvaka nisu stigli sa samo tri primljena gola.  Talijani su u prvih pet utakmica nokaut faze protiv Porta, Barcelone i Monaca sačuvali mrežu, a tek su primili gol u uzvratu polufinala, od novog francuskog prvaka.  Juventus lovi svoj prvi naslov europskog prvaka nakon 1996. godine, a Real može postati prvi klub koji je obranio naslov u Ligi prvaka. "Normalno je da želimo ući u povijesti i obraniti naslov. Spremni smo i očekujemo tešku utakmicu. Juventus sigurno nije u finalu samo zato što ima dobru obranu."  Embed from Getty Images   Modriću je cilj za ovu sezonu bio osvajanje Primere, a u ludoj završnici se na kraju i radovao. "Ne mislim da će taj trofej nešto puno promijeniti, možda dobijemo samo više samopouzdanja jer smo konačno postali prvaci Španjolske", rekao je Modrić i kao glavnog za uspjehe kluba izdvojio trenera Zinedinea Zidanea. "Nevjerojatno je što je sve ostvario kada se zna da je došao u jako teškom trenutku. Uspio je sve promijeniti, svi mu vjerujemo i svi se osjećamo bitnima. To je najvažnije u ovom trenutku." Osim Zidanea, izdvojio je još dvojicu igrača bez kojih Real ne bi bio ovoliko moćan, a koji nisu u prvom planu. "Casemiro je imao veličanstvenu sezonu. Puno radi za momčad, posebno u obrani i tako pomaže drugima da se koncentriraju za napad. Drugi je Keylor Navas koji brani na spektakularnoj razini i koji je za mene jedan od najboljih vratara na svijetu."