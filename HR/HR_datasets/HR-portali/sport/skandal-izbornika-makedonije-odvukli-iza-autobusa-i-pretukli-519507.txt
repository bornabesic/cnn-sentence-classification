Pitao sam ih da me propuste jer moram na trening. Odvukli su me iza autobusa na parkiralište, jedan me držao za vrat, a drugi udarao u bubreg, ispričao je izbornik mlade rukometne reprezentacije Makedonije Ilija Temelkovski za TV 21. Ilija je išao na trening, a policija je u to vrijeme zatvorila cestu kako bi osigurala prolazak delegacije. Temelkovski je priznao da je možda bio malo oštar u svom stavu prema policajcima, no to ne znači da mu zato imaju pravo namjestiti bubrege. Snimku je objavila makedonska TV 21, a na njoj se vidi kako Temelkovski priča s policajcima koji ga nakon toga vode prema autobusu i parkiralištu. Makedonski trener tvrdi da su ga tamo udarali. - Pitao sam ih jesu li normalni?! Pa pokazao sam im vozačku, a oni su me odvukli iza autobusa. Sigurno ću podnijeti tužbu - rekao je Temelkovski, koji je bio izbornik Makedonije na SP-u u Hrvatskoj 2009. godine. 