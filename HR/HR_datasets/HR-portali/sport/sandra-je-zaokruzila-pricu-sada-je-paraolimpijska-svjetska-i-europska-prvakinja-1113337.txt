Put Sandre Paović do zlatne medalje na paraolimpijskim igrama u Rio de Janeiru s tribina dvorane Riocentro s posebnim emocijama pratio je njezin suprug Daniel Lazov, također sportaš s tjelesnim invaliditetom. - Presretan sam jer znam koliko joj ova medalja znači. Za nju je ovo veliko olakšanje, jer su iza nje dani velikog stresa. Zaslužila je ovu medalju i jako sam ponosan na nju. Sada je zaokružila cijelu priču jer ima paraolimpijsko, svjetsko i europsko zlato što je fascinantan rezultat s obzirom na njezin invaliditet, jer su u kategoriji šest sve njezine protivnice mnogo pokretljivije - kazao je Lazov dodavši:  - Sandra ih pobjeđuje na tehniku, iskustvo i glavu. Zbog toga je ovo izuzetan rezultat. Upoznali su se kad je Sandra došla na trening i opet pokušala zaigrati stolni tenis. Svoju vezu okrunili su brakom nakon godine i pol, a Daniel je Sandru zaprosio na samu novu godinu. Vjenačali su se u srpnju 2014. godine. Danijel također igra stolni tenis, a iskreno priznaje kako je Sandra bolja od njega. - Normalno da je ona bolja, ali u posljednje vrijeme mora igrati ozbiljno ako me želi pobijediti - kazao je Lazov koji se nada da će nastupiti na paraolimpijskim igrama u Tokiju za četiti godine. - Sandra mi je velika podrška. Nakon Rija će se malo više posvetiti treninzim sa mnom. Meni je cilj Tokio i nadam se kako ću ga ostvariti - kazao je. Sandri Paović na zlatu čestitao predsjednik Vlade Predsjednik Vlade Republike Hrvatske Tihomir Orešković uputio je čestitku Sandri Paović na osvajanju zlatne medalje u stolnom tenisu na Paraolimpijskim igrama u Riu de Janeiru.  U čestitci predsjednika Vlade, između ostalog, stoji: "Draga Sandra, u ime Vlade Republike Hrvatske i osobno od srca Vam čestitam na osvajanju zlatne medalje kojom ste, okrunivši fantastični niz osobnih uspjeha, svoju Domovinu učinili ponosnom. Želimo Vam puno uspjeha u predstojećim natjecanjima i radujemo se Vašim novim pobjedama."