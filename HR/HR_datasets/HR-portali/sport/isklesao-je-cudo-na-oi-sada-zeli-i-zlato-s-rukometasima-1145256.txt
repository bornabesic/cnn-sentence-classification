Prvi put otkako rukometaši Hrvatske sudjeluju na velikim natjecanjima (Europsko prvenstvo u Portugalu 1994.) imaju uz sebe sportskog psihologa. S njima je u Francuskoj Igor Čerenšek. – Ovo s Igorom su ozbiljni psihološki razgovori. Osobno sam s njim nekoliko puta razgovarao. No najviše vremena provodi s mlađim igračima. Dosta razgovara i s izbornikom Željkom Babićem – istaknuo je Jakov Gojun, jedan od ključnih igrača naše obrane. Imate li možda sportskog psihologa u svom klubu Füchseu? Studirao psihologiju u SAD-u – Nemam. Mislim da to nije praksa ni u jednom njemačkom klubu. Ali to što je Igor ovdje sigurno je dobro za nas. Svaki čovjek ima neke svoje probleme pa ih ovako imamo s kim podijeliti. To se uglavnom događa kad iz tebe izađe previše emocija ili kad si umoran. Zato je uvijek lijepo kada možeš s nekim u miru porazgovarati, i to s nekim tko ti usto može dati dobar savjet. Sigurno je da je Igorova uloga u ovoj reprezentaciji prilično važna i velika. Jer, za dobar dio ovih naših rezultata zaslužan je upravo Igor – zaključio je Gojun. Igor Čerenšek jako dobro poznaje sportaše jer se i sam godinama bavio profesionalnim sportom. Kao plivač nastupao je na Olimpijskim igrama u Ateni 2004. godine. – S 12 godina odlučio sam da ću otići na Olimpijske igre. Trenirao sam džudo do 11. godine, pa sam trenirao vaterpolo i atletiku, a na kraju sam počeo plivati za Zagrebački plivački klub i tako ostvario svoj dugogodišnji san – rekao je Igor. Diplomirao je psihologiju na Sveučilištu u Minnesoti 2007. godine, a njegova lista sportaša s kojima je radio poprilično je dugačka – skijaš Natko Zrnčić-Din, nogometaši Dinama, Lokomotive, Rijeke, Osijeka, plivački i tekvondo reprezentativci… A od stranih sportaša radio je s mnogo UFC boraca iz Kanade i Brazila te s Lolo Jones, sjajnom američkom atletičarkom. – Psihologija me oduvijek zanimala, no u sportu se nisam vidio ni kada sam počeo raditi, a kamoli kada sam počeo studirati na Filozofskom fakultetu. Upisao sam studij psihologije i stres-menadžment jer sam dobio stipendiju na američkom studiju kojoj je bio jedan od najboljih za taj smjer. A moja me sportska karijera usmjerila k radu sa sportašima – objasnio je Čerenšek. Hrvatski rukometni savez angažirao ga je u listopadu prošle godine. Prošao je s dečkima pripreme za novo Svjetsko prvenstvo i igrači su ga sjajno prihvatili. – Njegov dolazak bio je pun pogodak. Svaki igrač može bez srama otići kod njega i razgovarati o problemu koji ga muči. Ja do sad s njim nisam imao neki ozbiljan razgovor, ali po atmosferi među dečkima vidim da je omiljen u društvu i da mu se neki mlađi igrači dosta povjeravaju. Da ne ispadne da s njim nikad nisam razgovarao. Dapače, razgovarali smo više onako ležerno, poslije utakmice. Analizirali neke situacije. S obzirom na to u kojem se smjeru razvija vrhunski sport, bit će sve veća i veća potreba za sportskim psihologom – rekao je Manuel Štrlek. Razgovor sa psihologom probale su i rukometašice Hrvatske uoči Europskog prvenstva 2014. godine kada smo bili domaćini. U to vrijeme kao sportska psihologinja bila je angažirana Bojana Jeličić. Ona se dokazala u radu sa ženskom srpskom rukometnom reprezentacijom koja je 2012. igrala polufinale EP-a, a godinu dana kasnije u finalu SP-a. Međutim, naše rukometašice ispale su u prvom krugu pa je Bojana brzo zaboravljena. Naporno, ali isplati se U ovom slučaju Igor sigurno neće biti brzo zaboravljen s obzirom na rezultat koji smo ostvarili u Francuskoj. Stoga, gotovo sigurno bit će s našim kaubojima i na Europskom prvenstvu sljedeće godine u Hrvatskoj. Igor već ima jednu medalju u džepu kao sportski psiholog. Naime, radio je s veslačem Damirom Martinom koji je na OI u Riju bio srebrni. – Damir je možda najbolji primjer sportaša koji je u zadnje dvije godine sustavno ulaže u svoj mentalni aspekt razvoja. I napravio je nevjerojatan pomak, on je bitno drugačija osoba sada nego što je bio prije, i to u pozitivnom smjeru. To nije plod našeg rada, to je plod njegova ulaganja. S njim radimo kolegica Ana Kotzmuth i ja, jedini je to koncept rada s dva psihologa u Hrvatskoj. Mi smo mu dali što smo najbolje znali, a on je bio sportaš koji je uzeo sve, sportaš koji nas često testira, koji od nas traži više i koji izvlači maksimum. Neki sportaši kao Damir pored svih sportskih obaveza svakodnevno rade po sat vremena mentalnih vježbi. Trebaš biti jako velik karakter da nakon čitavog dana, onako umoran slušaš i radiš sa psihologom. Ali to je ono što razlikuje jako dobre sportaše i sportsku elitu – rekao je Čerenšek. Rukometaši su se izjasnili da im je Igor super, a što on kaže na dečke? – Meni je sad najvažnije da je raspoloženje opušteno. Trenutačno je atmosfera jako dobra, kao i komunikacija stručnog stožera i igrača. To je dobra baza da se napravi odličan rezultat na Svjetskom prvenstvu – kaže Čerenšek i dodaje da je za vrijeme studija zavolio Sjedinjene Američke Države pa često skokne u New York malo napuniti baterije. 