Enes Kanter (25) nije mogao iz Rumunjske jer mu je putovnica bila nevažeća. U međuvremenu je NBA igrač Oklahome zatražio američko državljanstvo, vratio se u SAD i nastavio kritizirati predsjednika Turske Tayyipa Erdogana, koji mu je uhitio oca. Mehmet Kanter sveučilišni je profesor, a istanbulska policija uhitila ga je u njegovu domu u akciji privođenja Gulenovih pristalica. Enes je to objavio na Twitteru. - Mog je oca uhitila turska vlada i Hitler našeg stoljeća - napisao je. Turske vlasti su košarkaša Oklahome proglasile teroristom zbog sumnji da surađuje s muslimanskim klerikom Gulenom, kojeg je Erdogan optužio da je organizirao puč prošlog srpnja, a sad su mu počeli privoditi članove obitelji. - Policija je upala u našu kuću u Instanbulu i odvela mi oca, kao što odvode mnoge ljude diljem Turske samo zato što su članovi Hizmeta, pokreta koji se zalaže za jednakost, ljudska prava, demokraciju, nenasilje i prihvaćanje religija i kultnurnih raznolikosti. Mog oca su uhitili jer je otvoreno kritizirao vlast koja drži medije i sve u zemlji. Mogli bi ga mučiti samo zato jer je moj otac. Sad zamislite što se događa drugim ljudima, ako ovo prolazi NBA igrač - napisao je Enes Kanter. Centar Oklahome rodio se u Švicarskoj i žestoki je protivnik Erdogana kojeg je i ranije nazivao 'Hitlerom 21. stoljeća'. Podržava Fethullaha Gulena čiju je organizaciju Turska prozvala terorističkom i privodi sve koji su imali veze s njom.  - Ne možete me uhititi. Hahaha. Ne trošite energiju. Doći ću u Tursku i pljunuti na vaša ružna lica puna mržnje - poručio je turskim vlastima Enes Kanter.