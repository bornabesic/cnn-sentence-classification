Zoran Nizić proživljava najljepše dane karijere, postao je kapetan Hajduka koji je u nizu od četiri uzastopne pobjede, pobijedio je Dinamo na Maksimiru, upisao 100. nastup u Puli...  - Ostalo mi je još samo da podignem trofej, nadam se da će i to doći naredne sezone - zaželio je stoper Hajduka Zoran Nižić. - Baš uživam, prelijep je osjećaj kad ide ovako dobro. Ponosan sam na momke, nadam se da će ovo lijepo razdoblje što duže potrajati - kaže Nižić, jedan od onih kome u karijeri baš ništa nije išlo glatko. Iz Makarske je kao mlad otišao u Belgiju, gdje se nije uspio nametnuti, potom je na mala vrata stigao u Hajduk 2012., te strpljivo čekao svoju priliku. Iako je odavno proslavio 27. rođendan, te je najstariji igrač u Carrillovoj svlačionici, tek je proteklog vikenda u Puli upisao 100. nastup.  Za razliku od primjerice Vlašića, kome je to uspjelo s 19 godina. - Nije bilo lako, nije me u karijeri nitko mazio, eto, i taj detalj dobro opisuje moj trnoviti put. Mijenjali su se treneri, strpljivo sam čekao svoju priliku, radio 'ka pas', i evo, zato sada uživam u rezultatima tog rada. Nitko mi ništa nije poklonio, nitko me nije gurao, za sve sam se sam izborio, i ponosan sam što svakome mogu pogledati u oči. A što se tiče Niksija, njemu mogu samo čestitati, on je kao jako mlad toliko iskustva skupio, i čeka ga vrhunska karijera, samo da ga ozljede zaobiđu.  Sličan put prošli su i Nižićevi prethodnici Mario Maloča i Goran Milović, čiji je odlazak strpljivo čekao.  Oni su također prolazili teška razdoblja, bili kapetani Hajduka... - Obojica su igrala na mojoj poziciji, obojica su odigrala više od 100 utakmica, obojica su bili kapetani, obojica su prošli kalvarije, a i ja s njima... Učio sam od njih, sigurno da mi je i njihov put neka vrsta inspiracije, ali sam dodao i nešto svoje...  Jedna od dužnosti kapetana je i pregovori s upravom, s predsjednikom Kosom.  - Sve ide kako treba, nema tu nikakvih problema - kazao je Nižić, te se samo nasmijao na konstataciju kako je predsjednik Kos bio galantan i počastio momčad s izdašnom premijom nakon pobjede u Maksimiru.  Navodno je u pitanju bilo čak 50.000 eura.  - Nećemo o detaljima, neka ostaju među četiri zida Poljuda, ali mogu reći da smo bili iznenađeni i jako zadovoljni nagradom. Nije mala stvar dobiti Dinamo na Maksimiru nakon tolikih godina, i sigurno da to svima u klubu jako puno znači, pa i predsjedniku - dodao je Nižić. U idućem kolu na Poljud stiže Osijek, Hajduk traži i petu pobjedu u nizu, koja bi im mogla osigurati treće mjesto na prvenstvenoj ljestvici.  - Osijek je dobra momčad, imaju kontinuitet u ovom prvenstvu, ali dolaze na Poljud, pred naše navijače, smatram da smo bolja momčad od njih jer imamo i kvalitetu i širinu i nadam se pobjedi. Želio bih da ovu sezonu okončamo uspješno, kako bi nam to dalo dodatno samopouzdanje i zalet za pravi ulazak u narednu sezonu, u kojoj se nadam da će mi se ispuniti još jedna želja, a to je da kao kapetan Hajduka podignem trofej – zaključio je Nižić.   