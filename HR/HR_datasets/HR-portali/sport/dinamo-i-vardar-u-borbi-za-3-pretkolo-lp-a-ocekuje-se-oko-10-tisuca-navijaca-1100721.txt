Dinamo je u drugom pretkolu Lige prvaka i kod kuće pobijedio Vardar (3:2) te tako s ukupnim rezultatom 5:3 prošao u treće pretkolo. Pred gotovo 15 tisuća navijača na Maksimiru hrvatski prvak nakon velike drame i uz puno muke došao je do vrijedne pobjede i tako prošao u sljedeći krug. Junak utakmice bio je Marko Pjaca koji je na svom oproštaju zabio dva gola i tako već sada spasio sezonu za Dinamo. Puno preokreta – Bolja smo momčad i zasluženo smo prošli. Još nismo u pravoj formi, ali mi ćemo se dizati iz utakmice u utakmicu. Čestitam Pjaci i želim mu svu sreću – kazao je Marko Rog po završetku susreta. A susret nije baš dobro krenuo za plave, u prvom dijelu Vardar je bio bolji, a i na odmor je otišao s vodstvom. Prvu priliku odlično je obranio Ježina na samom početku susreta, a u  38. minuti Hambartsumyan je pogodio vratnicu. Samo minutu poslije gosti su poveli, sjajno je s 25 metara potegnuo Velkoski i šokirao Maksimir. Pred odlazak na odmor Soudani je pogodio gredu i to je bila najveća prilika za modre. Nastavak je donio puno golova i preokreta, a modri su na kraju ipak bili s(p)retniji. Prvo je u 55. minuti Rog izborio jedanaesterac, a Pjaca izjednačio, da bi samo šest minuta poslije Schildenfeld zabio autogol i vratio goste u vodstvo. Zlatko Kranjčar bio je ljutit u tim trenucima, a osmijeh mu se barem malo vratio u 70. minuti kada je Pjaca iz novog jedanaesterca (Spirovski je igrao rukom) izjednačio. Priču je u 79. minuti zaključio Machado koji je zabio za konačni rezultat i razveselio gledatelje na tribinama. Dinamo na Dinamo Zlatko Kranjčar na kraju može biti zadovoljan jer je njegova momčad prošla dalje, a formu ionako tempira za kolovoz. Međutim, neke stvari ipak bi ga morale zabrinuti, a to se posebno odnosi na obranu koja je bila prilično konfuzna i dosta se griješilo. To se mora što prije popraviti jer bi Dinamo Tbilisi, s kojim modri igraju u sljedećem pretkolu, to mogao iskoristiti. >>Junak Pjaca uz ovacije napustio Dinamo: Nadam se da ćemo se susresti u Ligi prvaka Liga prvaka, 2. pretkolo Dinamo - Vardar 3:2 (Pjaca 55', 70', Machado 79' / Velkoski 39', Schildenfeld (ag) 62')