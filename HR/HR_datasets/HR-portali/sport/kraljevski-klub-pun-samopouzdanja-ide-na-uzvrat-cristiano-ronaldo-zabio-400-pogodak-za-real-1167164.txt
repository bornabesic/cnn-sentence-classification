U prvoj polufinalnoj utakmici Lige prvaka Real je na Santiago Bernabéu pobijedio Atletico sa 3:0. Cristiano Ronaldo je 'hat-trickom' (10., 73. i 88.) potopio Simeoneovu momčad, a tijek utakmice pogledajte OVDJE. Uzvratna utakmica igra se u srijedu 10. travnja. Cristiano Ronaldo zabio je 400. pogodak u karijeri za kraljevsku momčad. Naš Luka Modrić igrao je cijelu utakmicu za Real, a  Mateo Kovačić nije ulazio u igru. Atleticov branič Šime Vrsaljko zbog ozljede je propustio dvoboj.  Domaća momčad bila je opasnija na početku susreta i već je u 10. minuti došla do prednosti, strijelac je bio Cristiano Ronaldo. Portugalac je na prvo ubacivanje Carvajala bio u zaleđu, no nije stigao odmah do lopte. Tek na drugo ubacivanje Portugalac je nadskočio Savića i zabio glavom. Tri minute ranije i Daniel Carvajal je bio u prilici, ali je njegov udarac vratar Oblak skrenuo u korner. Real je nešto kasnije imao novu priliku, ali je udarac Varana zaustavio Oblak. Nakon šoka na početku utakmice Atletico je zaprijetio u 17. minuti. Gameiro je išao na Realova vrata, ali je Navas odnio loptu ispred Atleticova igrača. U 24. minuti i naš Luka Modrić je probao pucati. Hrvatski reprezentativac je opalio s ruba šesnaesterca, ali lopta je prohujala kraj lijeve stative. Domaćin je nastavio s napadima. U 29. minuti Ronaldo je lomio braniča i ubacio za Benzemu, a Francuz je pokušao škaricama. Njegov je pokušaj otišao preko grede. Real je bio opasnija momčad u prvom poluvremenu, a posebno se istaknuo Isco koji imao 42 dodavanja i sva su bila točna. Realova dominacija nastavljena je i u nastavku. Do prve prilike za pogodak čekalo se do 73. minute kada je pokušaj Cristiana Ronalda završio za Realovo vodstvo od 2:0. Benzema se sjajno zagradio, Filipe Luis je pokušao izbiti loptu koja je idealno pala pred Portugalca koji je iz prve pogodio loptu koja je završila iz Oblakovih leđa. Portugalska zvijezda u 86. minuti zabio je 'hat-trick'. Lucas je prošao desnom stranom terena pored nekoliko Atleticovih igrača te u sredini pronašao usamljenog Cristiana Ronalda koji je imao lagan zadatak. Bio mu je to deseti pogodak ove sezone u Ligi prvaka. U zadnje tri sezone najelitnijeg europskog klupskog natjecanja Real je tri puta bio bolji Atletica. Kraljevski klub je dvaput pobijedio u finalima (2014. i 2016.), a u 2015. je gradskog suparnika izbacio u četvrtfinalu. 