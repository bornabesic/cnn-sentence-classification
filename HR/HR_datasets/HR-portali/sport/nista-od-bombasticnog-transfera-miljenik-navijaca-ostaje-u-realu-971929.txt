Foto: Getty Images/Guliver Image DUGO se ove sezone nagađalo o njegovu odlasku iz Real Madrida nakon što je ispao iz prve momčadi, mediji su pisali i da bi mogao "izdati" klub i prijeći u Barcelonu, ali nakon osvojene titule prvaka Isco je još jednom potvrdio da ovog ljeta ne ide nikamo. Isco je u posljednjoj utakmici sezone protiv Malage upisao asistenciju Cristianu Ronaldu na putu prema 2:0 pobjedi kojom su osvojili naslov prvaka Španjolske nakon pet godina. 25-godišnji veznjak bunio se zbog male minutaže (počeo je samo 18 prvenstvenih utakmica), ali je nakon ozljede Garetha Balea dobio više prilika i u ukupno 40 nastupa skupio 11 golova i 10 asistencija, od kojih su neki bili ključni u lovu na titulu. "Nemojte plašiti navijače Reala, ostajem ovdje", rekao je Isco nakon što je Real proslavio novi trofej. "Da, situacija je bila komplicirana na početku, ali ostao sam psihički jak, dobio sam veliku podršku sa svih strana", dodao je. "Ostvario sam san osvajanjem naslova u mom gradu, pred prijateljima i obitelji. Bit ću im zauvijek zahvalan", rekao je Isco koji uživa veliku podršku Realovih navijača. U anketi Marce njih čak 72% želi vidjeti Isca u prvih 11 umjesto Garetha Balea. Za Realova trenera Zidanea koji se priprema za finale Lige prvaka, to su slatke brige.