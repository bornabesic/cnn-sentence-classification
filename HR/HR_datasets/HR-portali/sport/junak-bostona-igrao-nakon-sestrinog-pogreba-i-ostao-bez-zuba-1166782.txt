Boston Celticsi su u prvoj utakmici drugog kruga doigravanja Istočne konferencije u nedjelju pobijedili Washington Wizardse sa 123-111 i tako poveli sa 1-0 u seriji, dok su Utah Jazz u gostima sa 104-91 svladali Los Angeles Clipperse i plasirali se u polufinale Zapada rezultatom 4-3 u seriji na četiri pobjede. Isaiah Thomas je dan nakon sestrina pogreba odigrao sjajno, iako mu je u prvoj četvrtini Otto Porter izbio zub, i utakmicu je završio sa 33 pogotka i devet asistencija za Celticse. Jae Crowder je za Boston dodao 24 koša, Al Horford 21 uz 10 asistencija i devet skokova. Kod Washingtona je Bradley Beal bio najučinkovitiji sa 27 pogotka, a John Wall je ubacio 20 uz 16 asistencija. Hrvatski reprezentativac Bojan Bogdanović je u 18 minuta za Washington zabio deset koševa (šut 3/5), uz tri skoka, jednu asistenciju i jednu ukradenu loptu.   Utah Jazz su se u Los Angelesu plasirali u polufinale doigravanja Zapadne konferencije prvi put nakon 2010. godine, svladavši u sedmoj utakmici domaćine sa 104-91. Gordon Hayward je predvodio Utah sa 26 pogotka. Najbolji strijelac Clippersa bio je DeAndre Jordan koji je utakmicu završio sa 24 koševa i 17 skokova, što mu je u sedam utakmica doigravanja sedmi double-double.  Jazz će u polufinalu igrati protiv Golden Statea koji su eliminirali Portland sa 4-0, a prva utakmica je na rasporedu u utorak u Oaklandu. Rezultati doigravanja NBA: ISTOČNA KONFERENCIJA 2. krug: Boston Celtics - Washington Wizards 123-111 (Boston vodi 1-0 u seriji na četiri pobjede) ZAPADNA KONFERENCIJA 1. krug: Los Angeles Clippers - Utah Jazz 91-104 (Utah se plasirao u drugi krug sa 4-3 u seriji na četiri pobjede) 