S velikim će guštom dečki iz Hajduka sutra ispijati kavicu na rivi na dan Svetog Duje. U bitci za treće mjesto razbili su, pregazili Osijek sa 5:1. Bio je to jedan od boljih ulazaka Splićana u neku utakmicu ove sezone. Čak i zadnjih nekoliko godina. Napokon logično i inteligentno funkcioniranje čitave momčadi u oba smjera. Posebno prema naprijed s dosta ulazaka igrača iz drugog plana. Nešto što se rijetko moglo vidjeti u Hajdukovoj igri zadnjih godina. A sve je naplaćeno u drugom  poluvremenu utakmice. I to na kakav način!  Gosti se samo branili Možda taj Joan Carrillo ipak uspije momčadi Hajduka instalirati nekakav pojednostavljeni španjolski nogometni softver. Naravno, ako ostane trener i dalje. - Ja sam u drugom planu. Moramo osvojiti treće mjesto - kazao je Carrillo.  Osijek nije nikako uspijevao uspostaviti svoju igru i organizirano prijeći na protivničku polovicu. Uglavnom su se branili. A nerijetko je zadnjim blokom spašavao Mateo Barać. Osijekov stoper još jednom je potvrdio zašto se za njega u ovom trenutku zanima nekolicina ozbiljnih klubova iz jakih europskih liga.  No, grč Osječana je predugo trajao, priliku nisu dočekali.  - Otkrile su se sve naše slabosti. Sramota me, bili smo kao raspadnuta vojska. Izgubiš 5:1, a najbolji igrači su vratar i Škorić, onda vam je sve jasno. Psihički smo pukli. Za nas je bitno da ljudi u klubu sjednu i vide kako dalje. Ovo mi je najteži poraz - kazao je razočarani trener gostiju Zoran Zekić. A na travnjak je na poluvremenu Carrillo poslao Tomu Bašića. Potez kola, može se reći, jer je dečko pokrenuo uragan bijelih koji je u samo devet minuta pomeo Osijek!  - Ovu pobjedu poklanjam Splićanima za Svetog Duju, poklanjam je svim majkama. Svojoj majci, majci svoje žene i majkama svih mojih igrača. No, posebno predsjedniku jer mu je rođendan. On se posebno bori za klub - kaže Carrillo.  Bašić je najprije u 56. sjajno reagirao nakon jedne kontre i s dvadesetak metara lijevom nogom pogodio Maleničin desni kut. Lijepo, igrački...   Taj dečko je u sjajnoj formi. U 62. je minuti najprije na tridesetak metara napravio višak igrača driblingom i požrtvovno u klizećem startu proigrao Futacsa. Mađar je sjajno desnom nogom pogodio suprotne rašlje za 2:0.  Strijelac i Erceg Bio mu je to 12. pogodak ove sezone.  Čudesnih devet minuta Bašić je začinio novim pogotkom.  Najbolje se snašao u šesnaestercu i desnom nogom poentirao u 65. minuti.  Erceg u 70. i Said u 88. su samo dovršili priču. Gabrijel Boban je pogotkom u nadoknadi tek neznatno popravio dojam Osječana.  