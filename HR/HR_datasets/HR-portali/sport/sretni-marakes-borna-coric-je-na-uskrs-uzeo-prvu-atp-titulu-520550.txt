Hrvatski tenisač Borna Ćorić (20) pobjednik je turnira u Marakešu nakon što je u finalu pobijedio Nijemca Philippa Kohlschreibera 5-7, 7-6 (3), 7-5 osvojivši prvi ATP naslov u karijeri. Bio je to sjajan meč u kojem se Ćorić nekoliko puta vraćao iz izgubljene situacije i nakon dva sata i 40 minuta igre ipak stigao do pobjede. "Imam ga!!! Prvi ATP naslov u karijeri nakon skoro tri sata protiv Philippa Kohlschreibera 💪💪💪 Marrakesh, Morocco ću pamtiti zauvijek, već dvije godine se ovdje osjećam sjajno. Hvala vam svima na "milijun" poruka! ☺️☺️☺️", napisao je Borna na Facebooku. There it is!!! First ATP World Tour 🏆, couldn't be happier! Congrats to Philipp, think we both gave all we had today.... Nakon što je Ćorić izgubio prvi set, u drugom je gubio 0-3, no uspio je izjednačiti. Kohlschreiber je kod rezultata 6-5 imao čak pet meč lopti, no Borna je svih pet spasio i potom preko trinaeste igre izjednačio na 1-1. U trećem setu Nijemac je brzo načinio break, no Borna se još jednom vratio i potom još jednim oduzetim servisom prelomio meč. Mladi Zagrepčanin je i prošle godine stigao do finala Grand Prix Hassan II, no tada je poražen od Argentinca Federica Delbonisa. Finale je igrao i Chennaiju prošle godine kada ga je pobijedio Švicarac Stan Wawrinka, no sada je ipak stigao do prvog naslova u karijeri. U prvih 11 gemova bio je to ravnopravan meč bez prilika za obrat. Njemački tenisač je bio nešto aktivniji i manje je griješio, no Ćorić je sigurno držao svoj servis. Nažalost, kod rezultata 6-5 za Kohlschreibera, Ćorić je ispustio svoj servis, a time i prvi set. Nakon 43 minute igre 32. tenisač svijeta je poveo 1-0 u setovima. Očito razočaran gubitkom prvog seta, Ćorić je očajno ušao u drugi set. Kohlschreiber je vrlo brzo poveo 3-0 uz jedan 'break'. Srećom, Borna nije previše 'tugovao'. Pronašao je izgubljeni ritam, vratio izgubljeni servis i izjednačio na 3-3. Nijemac je poveo 4-3 i imao break loptu, no Ćorić je izvukao gem. Još više problema Ćorić je imao u 12. gemu. Kohlschreiber je pri vodstvu 6-5 imao čak pet meč lopti, ali se hrvatski tenisač nije želio predati i nakon sjajne borbe izborio je 'tiebreak. U trinaestoj igri Ćorić je odigrao sjajno. Poveo je 4-1 uz dva 'mini breaka', imao je i 6-2, te mirno priveo set kraju za 1-1 nakon sat i 50 minuta igre. U odlučujućem, trećem setu, Ćorić je kod rezultata 1-1 izgubio servis, no već u idućoj igri imao je priliku vratiti gem. Imao je dvije break lopte, no nije ih uspio iskoristiti i Nijemac je otišao na 3-1. Novu priliku Ćorić je dočekao u osmoj igri, poveo je 40-0, a potom iskoristio treću break loptu za 4-4 i novi povratak u meč. Kod rezultata 6-5, Borna je stigao do tri meč lopte. Prvu je ispustio, ali ne i drugu stigavši do velikog slavlja. Bio je to njihov treći međusobni dvoboj, a Nijemac je slavio u oba prethodna dvoboja odigrana prošle godine na turnirima u Dubaiju i Monte Carlu. Za Kohlschreibera je to bio 16. nastup u finalu i deveti poraz. Dodajmo kako je na turniru u Marakešu Splićanin Mate Pavić slavio s Britancem Dominicom Inglotom u konkurenciji parova. U finalu su pobijedili Španjolce Marcela Granollersa i Marca Lopeza sa 6-4, 2-6, 11-9. Paviću i Inglotu ovo je bio prvi zajednički nastup i odmah su se domogli trofeja. Paviću je to šesti u karijeri, a Inglotu sedmi. Obojica još nisu bili pobjednici u ovoj sezoni. 