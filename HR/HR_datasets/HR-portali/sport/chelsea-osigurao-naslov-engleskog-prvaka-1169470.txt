Nogometaši Chelseaja osigurali su naslov engleskog prvaka dvije utakmice prije kraja sezone zahvaljujući minimalnoj 1:0 (0:0) pobjedi na gostovanju kod West Bromwich Albiona u petak u dvoboju 37. kola. Pogodak kojim je Chelseaju osigurao šesti naslov prvaka u povijesti, a peti u 21. stoljeću postigao je Michy Batshuayi u 82. minuti kada je sjajno reagirao i skrenuo udarac Cahilla u mrežu. Chelsea sada ima nedostižnih deset bodova više od drugog Tottenham Hotspura, koji do kraja sezone ima za odigrati još tri utakmice. "Plavi" sa Stamford Bridgea do sada su osvajali naslove engleskog prvaka 1955., 2005. 2006., 2010. i 2015. 