Rijeka je u dramatičnom susretu 25. kola MAXtv Prve HNL slavila protiv Slaven Belupa sa 3:2 i zadržala četiri boda prednosti ispred prvog pratitelja Dinama. Ulog je bio velik jer je zagrebačka momčad nešto ranije lakoćom pregazila Istru (3:0) u Rijekinom susjedstvu pa je momčad Matjaža Keka znala da joj treba puni plijen kako se hrvatski prvak ne bi sasvim primakao u utrci za naslovom. A pritisak je domaćima stvarala i spoznaja kako su im Koprivničanci jedan od najneugodnijih suparnika (prošle sezone su ih izbacili i iz kupa). Ujedno, domaćin se nakon remija u jadranskom derbiju s Hajdukom (1:1) želio vratiti na pobjednički kolosijek, a Slaven je želio popraviti slab dojam s početka nastavka prvenstva u kojem je dosad osvojio samo bod. A koliko je Slaven neugodan Kekovoj momčadi vidjelo se već u 14. minuti kad je bivši igrač Rijeke, Josip Tadić, šokirao Rujevicu. Elez je loše reagirao pa ga je Tadić lakoćom nadmudrio i poslao loptu ispod vratara Prskala. Domaćin je potom dobro reagirao stvorivši pritisak koji je u 34. minuti urodio izjednačujućim pogotkom. Zuta se na lijevoj strani odlično izborio za ubacivanje gurnuvši loptu kroz noge Tadiću te je pred golom Slavena pronašao Franka Andrijaševića koji je pogodio glavom. Bio je to 11. gol prvog strijelca Kekova sastava. Rijeka je preokrenula stvari već početkom nastavka, u 51. minuti. Nakon ubacivanja Mišića s lijeve strane Slavenov branič Jovičić glavom je pogodio vlastitu mrežu. I kad se činilo kako bi utakmica mogla ući u mirnu završnicu dogodilo se upravo suprotno. Ivanovski je nakon kornera u 72. minuti prebacio na drugu vratnicu gdje se našao Heber i pogodio nebranjenu mrežu za šokantno izjednačenje Slavena. Mnogim domaćim navijačima u tom su trenutku vjerojatno kroz misli počele prolaziti priče o njihovoj 'crnoj mački' iz Koprivnice.  No, ubrzo je stiglo novo vodstvo Rijeke. Gostujuća obrana u 87. minuti nije uspjela izbiti jednu loptu koja je stigla do Vešovića, a on je s ruba kaznenog prostora briljantno pogodio za potpuni delirij. I dok se slavlje još nije stišalo Tadić je umalo još jednom šokirao Riječane. Udarcem glavom u prvoj minuti nadoknade pogodio je okvir gola. Sreća se ovog puta osmjehnula domaćima pa s mnogo samopouzdanja nastavljaju borbu s Dinamom.   