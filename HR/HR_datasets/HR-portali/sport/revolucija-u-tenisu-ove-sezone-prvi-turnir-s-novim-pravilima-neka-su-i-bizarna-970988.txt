MNOGI smatraju, čak i oni najbolji tenisači svijeta, da bi se u tenisu trebala promijeniti neka pravila i uvesti nova. I dok tenisači žele da im mečevi budu lakši i da se manje umaraju, publika i čelnici svjetskog tenisa žele uzbudljivije mečeve.  Analize gledanosti mečeva na najvećim turnirima pokazuju da se najviše gleda početak meča i eventualni odlučujući set. Već nakon početka meča gledatelje počnu zamarati duge izmjene s osnovne crte, stil igre koji dominira posljednjim desetljećem.  Zbog toga čelnici tenisa aktivno traže način kako će mečeve učiniti zanimljivima, a prvi korak već su učinili. Naime, na turniru u studenom, na kojem će nastupiti najbolji U-21 tenisači, primjenjivat će se pravila koja bi uskoro mogla zaživjeti i na ostalim turnirima.  Kraći format - tri seta, set se igra do četiri gema, tie-break pri rezultatu 3:3 Ovom promjenom želi se doći do više ključnih trenutaka u meču, a samim time i povećati neizvjesnost i zanimljivost. Broj minimalnih gemova za pobjedu ostaje isti (12), ali setovi će biti uzbudljiviji.   Nema više "prednosti" Ovo pravilo koje se već koristi u mečevima parova, u pojedinačnoj konkurenciji debitirat će u Milanu. Kada dođe do izjednačenja u gemu (40-40), tko osvoji sljedeći poen - osvaja i gem. Stranu u koju će se servirati bira igrač koji prima servis.   Nema više "leta" Ukida se "let", odnosno ponavljanje servisa kada loptica pri servisu zakači vrh mreže, a sleti ispravno u polje suparnika. Poen se odmah nastavlja, a čelnici tenisa žele time dovesti do zanimljivih i nepredviđenih situacija na startu poena. Ovo pravilo već se koristilo probno tri mjeseca na Challengerima, a igrači nisu bili impresionirani.    Sat na terenu Na terenu će biti postavljen sat sa štopericom koji će pratiti da se poštuje razdoblje od 25 sekundi između servisa, razdoblje za odmor između gemova i setova te vrijeme omogućeno za liječnički time-out.    Liječnički time-out može se koristiti samo jednom tijekom meča   Zagrijavanje se smanjuje na pet minuta   Uvodi se "coaching", odnosno igrači mogu razgovarati s trenerom između poena   Publika se može slobodno kretati po tribinama i tijekom poena, osim na dvjema tribinama koje se nalaze iza leđa igrača.   "Jako smo uzbuđeni što uvodimo nešto novo. Sport se mijenja vrlo brzo i ove promjene namijenjene su ne samo novoj generaciji igrača, nego i novoj generaciji navijača. Naravno da želimo zadržati tradiciju u našem sportu, ali moguće je da neka nova pravila uvedemo i na ATP Tour u budućnosti", poručili su iz ATP-a.