Disciplinski sudac MAXtv Prve lige Saša Pavličić-Bekić s utakmica 20. kola dobio je tri prijave zbog isključenja igrača i predstavnika kluba te tri prijave protiv klubova. Igrač Hajduka Lorenco Šimić zbog isključenja  u sudačkoj nadoknadi utakmice Hajduk – Dinamo (hvatanje protivničkog igrača za vrat i bacanje na pod) te ulaska u teren za igru po završetku utakmice u pokušaju da dođe do suca kažnjen je s tri utakmice zabrane igranja i novčanom kaznom od 4000 kuna. Nikola Matas (Osijek) koji je isključen na utakmici Inter Zaprešić – Osijek zbog dvije opomene mora pauzirati jednu utakmicu i platiti 3000 kuna. Tomislav Vranjić, predstavnik HNK Cibalia na utakmici Slaven Belupo – Cibalia, udaljen je s klupe u 72. minuti zbog vrijeđanja suca te odbio napustiti ograđeni dio igrališta zbog čega je morala intervenirati redarska služba, kažnjen je zabranom obavljanja funkcije u nogometu u trajanju od mjesec dana i 6000 kuna. Na utakmici Hajduk – Dinamo u više navrata od strane navijačke skupine Torcida zabilježeno je neprimjereno i neprihvatljivo skandiranje rasističkih, šovinističkih i poruka s pozivom na nasilje te je tijekom utakmice zapaljeno više desetaka raznih pirotehničkih sredstava zbog čega je sudac morao dva puta prekidati igru. Kako se radi o učestalim prekršajima iz članka 67. i ponovljenim prekršajima iz članka 88. DP HNS-a HNK Hajduk je kažnjen novčanom kaznom u ukupnom iznosu od 55.000 kuna. Zbog paljenja vatre na tribini na istoj utakmici u 83. minuti od navijačke skupine BBB novčanom kaznom u iznosu od 10.000 kuna kažnjen je Dinamo. Rijeka mara platiti kaznu u iznosu od 8000 kuna zbog paljenja tri baklje u 61. minuti utakmice Rijeka-Istra 1961 na istočnoj tribini stadiona. Hajduk mora platiti i kaznu u iznosu od 5000 kuna zbog momčadskog prekršaja na utakmici Hajduk – Dinamo (čl. 54. DP HNS) na kojoj je pet igrača dobilo žute kartone, a jedan je isključen. 