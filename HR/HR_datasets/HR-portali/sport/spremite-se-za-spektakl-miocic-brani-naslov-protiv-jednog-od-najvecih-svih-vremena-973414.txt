Foto: Guliver Image/Getty Images SVE više MMA novinara dolazi s informacijama kako UFC za idućeg protivnika Stipe Miočića planira bivšeg dvostrukog prvaka, Caina Velasqueza. Velasquez se nije borio od srpnja prošle godine, kada je savladao Travisa Brownea na UFC 200 eventu, a to mu je bila tek druga borba od listopada 2013. godine, kada je posljednji put obranio pojas prvaka. Njega je izgubio u lipnju 2015., a kroz cijelo to vrijeme se većinom borio s ozljedama umjesto s protivnicima. Od spomenutog listopada 2013. godine, Velasquez je imao pet ugovorenih borbi, a nastupio je u dvije. Ipak, čini se kako to UFC-u ne smeta te ponovno imaju namjeru ponuditi mu borbu za titulu prvaka već u idućoj borbi. Kako je prenio Chris Taylor s portala bjpenn.com, Stipu Miočića čekat će upravo Velasquez i to krajem ljeta ili početkom jeseni. Prema informacijama, ovih bi dana obojici trebali biti ponuđeni ugovori. Kada pogledamo situaciju u kojoj se međusobno borbe Fabricio Werdum i Alistair Overeem te Mark Hunt i Derrick Lewis, a glasno se govori o planovima organiziranja borbe Francisa Ngannou i Juniora Dos Santosa, ova borba zapravo bi trebala ostati jedina opcija u vrhu teške kategorije. Nema sumnje kako bi to bila fantastična borba koju svi žele vidjeti. Jedino je potrebno da Cain Velasquez ostane zdrav, što je zapravo kod njega uvijek bio najveći problem. U velikoj karijeri upisao je 14 pobjeda i dva poraza. Poput Miočića, izgubio je od Juniora Dos Santosa, a drugi i ujedno posljednji poraz nanio mu je Fabricio Werdum, borac preko kojeg je Stipe uzeo naslov.   U sljedećoj borbi Miočić ima priliku ući u povijesti kao prvi UFC-ov teškaš koji je obranio naslov tri puta zaredom.