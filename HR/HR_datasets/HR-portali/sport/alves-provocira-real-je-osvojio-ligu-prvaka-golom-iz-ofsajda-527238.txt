Nije Real svačiji favorit i nije ovo Alves - Real, ovo je Juventus - Real, rekao je Dani Alves, koji je u Barceloni imao bliske susrete s realovcima, pogotovo sa Sergijem Ramosom i Cristianom Ronaldom koji mu nije htio dati ruku. - Postoji neka vrsta antagonizma jer je Real 1998. godine protiv Juventusa osvojio naslov golom iz ofsajda - rekao je Dani Alves, koji će večeras s Juventusom u Cardiffu (20.45) pokušati zaustaviti Real u povijesnoj obrani titule u Ligi prvaka. U Realu se ne zamaraju previše. - Svi znamo što Alves pokušava napraviti - rekao je Marcelo. Alves nije baš najomiljeniji tip u Realovoj svlačionici. Najblaže rečeno. Kad su Sergija Ramosa navijači Seville izvrijeđali, rekao je da mu nije jasno kako Alvesa i Rakitića dočekuju kao bogove u dresu Barcelone, a njemu psuju majku. - Kad sam se vratio u Sevillu u drugom dresu, nisam slavio golove niti tražio poštovanje od navijača - odgovorio mu je Alves. S Ronaldom se Brazilac obračunavao preko društvenih mreža. - Messi je puno bolji od Ronalda. Messi utječe na igru i mijenja je, Ronaldo utječe samo zabijajući golove - rekao je Dani. Kad su se sreli na gala večeri na dodjeli Zlatne lopte, Alves je prišao Ronaldu i pružio mu ruku, ali Portugalac je okrenuo glavu. - Htio sam ga pozdraviti, on mene nije. Je li me to mučilo? Uh, jako. Spavao sam kao beba - ispričao je Alves.