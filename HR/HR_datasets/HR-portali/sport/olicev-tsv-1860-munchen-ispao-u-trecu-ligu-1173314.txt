Premda su na početku sezone u klubu najavljivali povratak u elitni razred njemačkog nogometa, TSV 1860 München će iduće sezone igrati u trećoj ligi. Momčad u čijem redovima igra bivši hrvatski reprezentativac Ivica Olić je u razigravanju za ostanak u drugoj ligi ispala od trećeligaša Regensburga. Nakon 1:1 iz prve utakmice, Regensburg je u uzvratu pred 62,000 gledatelja na Allianz Areni pobijedio 1860 München 2:0 i ukupnim rezultatom 3:1 izborio plasman u viši rang natjecanja. Pobjedu gostima donijeli su Kolja Pusch golom u 30. minuti, te Marc Lais koji se među strijelce upisao u 41. minuti. Ivica Olić je za 'zehcigere' igrao drugo poluvrijeme.  Nažalost, uzvratni dvoboj obilježili su izgredi domaćih navijača koji su u 82. minuti prekinuli susret. Domaći ultrasi su zatrpali travnjak raznim predmetima, a prekid je trajao 15 minuta nakon čega je utakmica nastavljena i jedva je privedena kraju. Momčad 1860 München je u sezonu ušala s trećim najskupljim sastavom lige nakon Stuttgarta i Hannovera. Stuttgart i Hannover su izborili plasman u viši rang natjecanja, dok će 1860 München iduće sezone igrati u trećem razredu njemačkog nogometa u kojem je posljednji put bio 1992. godine. Olić je ove sezone zabio pet golova. Regensburg je posljednji put igrao u drugoj ligi 2012/13. no u drugom razredu zadržao se samo jednu sezonu. Direktan plasman u drugu ligu izborili su Duisburg i Holstein Kiel, dok će uz 1860 Munchen u niži rang natjecanja preseliti Wurzburger Kickers i Karlsruher.