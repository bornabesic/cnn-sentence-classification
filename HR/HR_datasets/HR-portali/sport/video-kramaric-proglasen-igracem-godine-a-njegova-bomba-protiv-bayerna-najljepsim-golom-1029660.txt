U konkurenciji za to veliko priznanje bilo je čak sedam igrača, ali Andrej je pobijedio s 32 posto glasova, a jedini koji mu je došao blizu bio je Kevin Vogt s 22 posto glasova. Andrej Kramarić je vrstan nogometaš, u to su se uvjerili prvo oni koji ga prate otkako je ‘španao’ za mladu momčad Dinama, a cijela Hrvatska vidjela je što može kada je procvao u Rijeci. Nakon Rijeke, Andrej nije imao lagan put, u Leicesteru zapravo nije ni dobio pravu priliku, a na kraju je njegove sposobnosti odlučio iskoristiti Hoffenheim. Njemački klub gradio je momčad pod vodstvom mladog i ambicioznog stratega, 29-godišnjeg Juliana Nagelsmanna, a Kramarić im je bio odlična opcija u napadu. Doveden je prvo na posudbu, a prošloga ljeta Hoffenheim je otkupio njegov ugovor za deset milijuna eura. Već prve sezone Kramarić je pokazao zašto je doveden. Odigrao je sjajnu sezonu upisavši 18 golova i osam asistencija u 36 utakmica i time je pogurao svoj klub na četvrto mjesto, mjesto koje vodi u završni krug kvalifikacija za plasman u Ligu prvaka sljedeće sezone. Njegov doprinos prepoznali su i navijači koji su ga odabrali za igrača godine. U konkurenciji za to veliko priznanje bilo je čak sedam igrača, ali Andrej je pobijedio s 32 posto glasova, a jedini koji mu je došao blizu bio je Kevin Vogt s 22 posto glasova. Jasno, Nagelsmanov Hoffenheim ekipa je koja nema puno zvijezda, zapravo nema ih uopće, eto Kramarić i Vogt dvije su najveće zvijezde uz možda Sulea i Rudyja, ali kada bi se zaista morala izdvojiti najveće ime, onda bi to vjerojatno bio Andrej Kramarić. Krama je vitalan dio hrvatske reprezentacije, što svakako valja uzeti u obzir, a ove sezone u Bundesligi je zabio gotovo svim velikanima, od Bayerna i Borussije do Schalkea do Herthe i Werdera. Dobar dio sezone nastupao je pod ozljedama i blokadama, ali ono što je važnije Nagelsmann u Kramariću ne dobija samo golove. Krama je nesebičan nogometaš, što dokazuje i velik broj asistencija, isto tako, požrtvovan je i ispunjava baš svaki zadatak koji mu trener naloži. Osim što je proglašen najboljim igračem, Kramarić je vlasnik i najljepšeg pogotka Hoffenheima ove sezone. Kramariću nije strano postizanje lijepih, štoviše spektakularnih golova, a dan prije službenog proglašenja njegov pogodak dobio je čak 17 posto glasova. Igrala se 21. minuta kada je Kramarić primio jednu odbijenu loptu i razornim udarcem s 20-ak metara probio je mrežu Bayernova vratara Ulreicha. Da je Neuer bio na golu pitanje je bi li on obranio. “Ulreich je bio na lopti koja je išla brzinom od 93 kilometra na sat, ali nije mogao zaustaviti Kramarićev 14. ovosezonski gol i sedmi u zadnjih pet utakmica”, tako je Sport Bild opisao Kramarićev gol. Tim je golom Hoffenheim došao do stote pobjede u Bundesligi i prve pobjede u povijesti nad Bayernom, a taj je pogodak proglašen najljepšim golom 27. kola i tim je golom osigurao Hoffenheimu tada barem kvalifikacije za LP, a na koncu će tamo i igrati. Krama je tada srušio Bayernov veliki niz od 21 utakmice bez posrtaja. Bila je ovo još jedna maestralna sezona Andreja Kramarića, a nadamo se da slijede još bolje.