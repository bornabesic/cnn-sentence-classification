Poljski nogometni prvak Legia iz Varšave morat će u 4. kolu skupine F Lige prvaka ugostiti Real iz Madrida pred praznim tribinama, odlučila je Disciplinska komisija Europskog nogometnog saveza (UEFA) u četvrtak. Uz igranje bez gledatelja protiv najatraktivnijeg suparnika Legia je kažnjena i s 80.000 eura.  Razlog ovakvoj kazni su navijački neredi tijekom 0-6 poraza od Borussije iz Dortmunda u 1. kolu igranom 14. ovog mjeseca. Iz UEFA-e su nabrojili kako je na toj utakmici bila loša organizacija, navijači su palili baklje, izvikivali rasističke parole, a posjetitelji su i blokirali stepenice na tribinama. Iz Legije opovrgavaju kako je bilo rasističkih povika i stoga su najavili žalbu na odluku Disciplinske komisije. – Medijski napisi kako su navijači Legije vikali "Jude, Jude, BVB" nisu istiniti. Ustanovljeno je kako su vikali "Nutte, Nutte, BVB". Radi se o skandiranju koje vrijeđa Borussiju, ali ga koriste svi ostali njemački klubovi. Tu nema nikakvih rasističkih ili antisemitskih konotacija – stoji u priopćenju Legije. "Nutte" je njemački izraz za prostitutku. Legia je jedan od najkažnjavanijih klubova u Europi zbog lošeg vladanja njezinih navijača. Tako je i prošle sezone Legia morala svoju utakmicu Europske lige protiv Ajaxa igrati bez gledatelja zbog rasističkog ponašanja svojih navijača.  