Njegov je privilegij da zna puno i da može govoriti bez dlake na jeziku. Stjepan Puhak (67) u mlađoj je dobi bio višestruki hrvatski prvak u alpskom skijanju, a potom je godinama bio direktor zagrebačkih sportskih objekata. U Račanovoj vladi bio je pomoćnik za sport ministra Vladimira Strugara. Razumije se i u upravu i u sport i to je bila njegova prednost. – Donijeli smo tada novi Zakon o igrama na sreću koji je donio novac sportu, posebno sportašima s invaliditetom – podsjetio je Puhak. No o vrhunskim sportašima na poziciji pomoćnika ministra nema visoko mišljenje. Nitko ne želi biti tajnik – Napravili su veliku štetu. Skansi je najveće zlo na toj dužnosti u 100 godina. Uveo je inspekcije koje su trebale nadzirati provođenje Zakona o sportu koji je neprovediv. Dinamu, koji je bio meta, nisu naudili jer u Maksimiru imaju i financijaše i odvjetnike, ali su zato tzv. malim sportovima nanijeli golemu štetu. Nitko više ne želi biti tajnik ili predsjednik nekog kluba jer ih zakon tretira kao da su u visokoprofesionalnim sportovima. U Hrvatskoj postoji oko 7000 klubova, a zakon traži da imaju trenera s višom stručnom spremom. To je poželjno stanje, ali mi nemamo 7000 takvih trenera nego samo 2000. A kazne su visoke... Ministar Primorac to je znao pa barem nije inzistirao na primjeni tog zakona. Vrhunski sportaši ne znaju ni avionsku kartu kupiti, ali tako i treba biti. Jeste li čuli za kakav Paškvalinov projekt? Skansija neki hvale zbog tzv. sportskih mirovina? – I te trajne mjesečne naknade vrhunskim sportašima, tzv. sportske mirovine, nisu riješene na adekvatan način. Vlada Jadranke Kosor imala je puno bolji prijedlog, naknade bi imale socijalni karakter, dobivali bi ih vrhunski sportaši koji se nisu snašli, da bi ipak mogli imati pristojnu starost. Ovako naknadu mogu dobiti i svi oni koji su zaradili milijune, oni koji imaju prebivalište u Monte Carlu, vlasnici kafića, oni koji su dobili državne poslove... A mnogi su bili rezerve. To je jedna populistička odluka koja ne rješava status sportaša nakon završene karijere. Bolje bi bilo da su sportašima osigurane stipendije za razdoblje pet-šest godina nakon okončanja karijere, u kojem bi oni završili fakultete. Dali bismo im priliku kao i svim drugim ljudima jer je kao vrhunski sportaši objektivno nisu imali. Sportaši su dobri za slikanje Kako gledate na imenovanje Janice Kostelić na tu dužnost? – Mislim da je time Janici učinjena šteta, političari inače koriste vrhunske sportaše za slikanje. Državna uprava krvav je posao u kojem se sportaši u pravilu ne snalaze. To je kao da date avion na upravljanje nekome tko to ne zna. Hrvatski sport neće se srušiti odjednom kao avion, ali se permanentno urušava. No, Janica ima veliku šansu da bude bolja od prethodnika. Kritični ste i prema Mirku Novoselu? – On je nedavno izjavio da bi Zagreb imao novi stadion da je Tuđman još poživio. Prava je istina da je Novosel sa suradnicima napravio nemogući projekt stadiona od čak 60.000 mjesta. Tvrdili su da je to minimum za Ligu prvaka. Kao košarkaškom stručnjaku, Mirku kapa dolje, ali u ostalim stvarima nije bio od velike pomoći. Tako je Tuđmanu sugerirao da sportu nije potreban porez kao u vrijeme socijalizma jer “dolazi kapitalizam i bit će love”. Sad se vidi koliko je bio u krivu. I zato je Stipe Šuvar, barem za sport, bio najbolji hrvatski ministar. Mediteranske igre izgradile su Dalmaciju, a Univerzijada Zagreb. Kako vidite situaciju u zagrebačkom sportu? – Zagrebački je sport bio perjanica hrvatskog sporta dok Bandić u njega nije uveo svoje poklisare. KK Zagreb nekad je bio rasadnik mladih košarkaša, ali ga je Davor Jelavić srozao. Isto se dogodilo vaterpolskom klubu Mladost kad je na Savu došao Boško Lozica. A što su Bandićevi predsjednici napravili u Ciboni, to svi znamo. Majstori su napravili dug od 100 milijuna kuna. • 