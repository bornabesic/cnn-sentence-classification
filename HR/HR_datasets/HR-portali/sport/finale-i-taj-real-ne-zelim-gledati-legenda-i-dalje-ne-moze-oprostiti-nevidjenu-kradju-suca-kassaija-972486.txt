Foto: Guliver Image/Getty Images PREMDA je prošlo više od mjesec dana od kontroverznog četvrtfinalnog uzvrata između Reala i Bayerna u Madridu, u kojem je sudačka trojka na čelu s mađarskim sucem Viktorom Kassaijem u dobroj mjeri odredila putnika u polufinale, u Munchenu su i dalje bijesni. Real je preko Atletika izborio i finalni meč u Cardiffu sljedeće subote, no u Bavarskoj i dalje ne mogu prijeći preko nepravde koja im se dogodila u dvoboju s Kraljevskim klubom. Predsjednik Upravnog odbora Bayerna, legendarni Karl Heinz Rummenigge uoči velikog finala Lige prvaka prisjetio se te, za Bavarce nesretne, noći u Madridu.  "U Cardiff ću najvjerojatnije morati ići jer imam puno službenih obveza, ali finale ne želim gledati. Preko nekih stvari ne prelazim i ne zaboravljam tako lako. Ono što se dogodilo još uvijek boli. U Madrid smo došli u top formi. Pobijedili smo 4:1 u Dortmundu i iako su nam se ozlijedili Lewandowski i Hummels, imali smo velike šanse", rekao je 61-godišnji Rummenigge pa je objasnio što zamjera Viktoru Kassaiju: "Promašili smo penal za 2:0, a onda je stigla izvedba suca kakvu nisam vidio 40 godina. Bayern je prevaren, a te noći bilo je čak pet velikih sudačkih pogrešaka koje su išle protiv Bayerna, a u korist Reala."