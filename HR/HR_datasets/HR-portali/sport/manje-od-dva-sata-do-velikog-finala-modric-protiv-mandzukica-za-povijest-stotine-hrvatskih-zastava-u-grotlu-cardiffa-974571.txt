Foto: Guliver Image/Getty Images  REAL  je večeras u Cardiffu ispisao nogometnu povijest. Madriđani u finalu Lige prvaka s 4:1 pobijedili Juventus i tako su postali prva momčad koja je u povijesti Lige prvaka obranila naslov. Realu je ovo rekordni 12. naslov europskog prvaka.    Dva je pogotka za Real postigao Cristiano Ronaldo (20, 64), a za drugi mu je asistirao Luka Modrić, dok su mrežu Juventusa pogodili još i Brazilac Casemiro (61) i Marco Asensio (90). Gol za Juventus i to jedan od najljepših u povijesti Lige prvaka postigao je Marijo Mandžukić u 27. minuti. U 84. minuti je isključen napadač Juventusa Juan Cuadrado.  Mario Mandžukić postao je u subotu u Cardiffu prvi Hrvat koji je postigao gol u dva finala Lige prvaka, dok je Cristiano Ronaldo prvi igrač uopće koji je zabio u tri finala. Mandžukić je 2013. godine postigao gol za Bayern, a postao je i tek šesti igrač s dva i više golova u finalu, a treći je nakon Ronalda (Manchester United, Real) i Velibora Vasovića (Partizan, Ajax) koji je zabio za dva različita kluba u borbi za europski naslov.  Modrić, koji je sada prvi hrvatski nogometaš s tri europska naslova, odigrao je cijelu utakmicu za Real, kao i Mandžukić za Juventus, koji je izgubio i peto finale zaredom. Mateo Kovačić je ostao na klupi Reala.  Prvi je opasno zaprijetio Juve, i to u 7. minuti kada je Pjanić opalio s vrha kaznenog prostora, ali vratar Navas bio je na mjestu. Juve je u tim trenucima bio puno bolja momčad, opasnija, agresivnija, ambicioznija. S druge strane, Madriđani nisu mogli izaći s loptom sa svoje polovice i tada je izgledalo da je Allegri taktički nadmudrio Zidanea. No, poveo je Real u 20. minuti, nakon odlične polukontre koju je poveo Kroos, a desni branič Carvajal poslužio je Cristiana Ronalda koji precizno pogađa mrežu suparnika. I Ronaldo je tako postao prvi igrač koji zabio u tri finala LP. Ipak, vodstvo Reala nije dugo trajalo, jer je u 27. minuti Mandžukić izveo čaroliju. Uspio je prsima primiriti loptu i volejem iz poluokreta sa 15 metara iskosa neobranjivo pogoditi za 1:1. Fantastičan, gotovo akrobatski pogodak hrvatskog napadača. Mandžukić je bio strijelac i u finalu 2013. kada je njegov Bayern pobijedio Borussiu Dortmund s 2:1.  U nastavku je igrala samo jedna momčad – Real. Stara dama je nestala s terena, a prilike pred Buffonom su se redale kao na tekućoj vrpci.  Luka Modrić u 54. minuti prijeti sa 20 metara, ali puca ravno u Buffona. Zatim su Ronaldo i Isco imali odlične prigode, no rezultat se nije mijenjao. Sve do 61. minute. Casemiro je opalio sa 30 metara, lopta je okrznula veznjaka Juventusa Khediru i završila je iza Buffona. Juve se još nije oporavio od šoka, a u 64. minuti novi pogodak Reala. Luka Modrić obavio je glavninu posla i odlično je ubacio u peterac protivnika, a Ronaldo iz neposredne blizine zabija za 3:1. Bio je to 600. gol u karijeri čudesnog Portugalca.  Nakon toga Juve je opasno visio, Real je imao nekoliko izglednih kontranapada, ali ih nije realizirao. U 84. minuti Juventus je ostao sa igračem manje, jer je Cuadrado, koji je u igru ušao u 66., dobio drugi žuti karton. A pobjedu Reala zapečatio je Asensio u 90. minuti. Što se tiče hrvatskih igrača, Luka Modrić pružio je odličnu partiju, dirigirao je igrom Reala, a još je i asistirao Ronaldu za 3:1, dok je Mateo Kovačić ostao na klupi za pričuve "kraljevskog kluba".Mandžukić je bio strijelac fantastičnog pogotka za Juve, a vjerojatno i najbolji igrača "stare dame". Ozlijeđeni Marko Pjaca nije bio u sastavu Juvea. JUVENTUS: Buffon, Barzagli (Cuadrado, 66), Bonucci, Chiellini, Dani Alves, Khedira, Pjanić (Marchisio, 71), Alex Sandro, Dybala (Lemina, 78), Higuain, Mandžukić. REAL MADRID: Keylor Navas, Carvajal, Varane, Ramos, Marcelo, Modrić, Casemiro, Isco (Asensio, 83), Kroos (Morata, 89), Benzema (Bale, 77), Cristiano Ronaldo. STRIJELCI: 0-1 Ronaldo (20), 1-1 Mandžukić (27), 1-2 Casemiro (61), 1-3 Ronaldo (64), 1-4 Asensio (90). CRVENI KARTON: Cuadrado (Juventus, 84) SUDAC: Felix Brych (Nje) STADION: Millennium GLEDATELJA: 72.000