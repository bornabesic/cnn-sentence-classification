Veznjak Marseillea, Dimitri Payet, nedavno je žestoko kritizirao svog bivšeg trenera Slavena Bilića u francuskim medijima. Reprezentativac Francuske izjavio je kako je jedan od glavnih razloga njegova razlaza s West Hamom bila taktika na kojoj je inzistirao hrvatski stručnjak.  – Igrao sam utakmice, a istodobno uopće nisam uživao u nogometu. Smetao mi je obrambeni pristup kojem je težila igra West Hama. Morao sam brzo reagirati jer sam uvidio da nećemo napredovati. Izgubio bih tako dragocjenih šest mjeseci pa sam odmah stupio u kontakt s ljudima iz Marseillea – ispričao je Payet i dodao kako se u njemu sve prelomilo nakon sretne pobjede nad Hullom (1:0) u prosincu. – Igrač utakmice bila je naša vratnica. Pobijedili smo, no suparnici su četiri puta pogodili vratnicu. Suigrači su slavili u svlačionici, a ja sam shvatio kako tu nema napretka i da trebam novi izazov – naglasio je Payet. Bilića su sigurno pogodile riječi njegove donedavne uzdanice jer imao je maksimalno povjerenje u njega i igru čekičara podredio je Francuzu. Ujedno, želio ga je dovesti u svoju momčad još dok je vodio Bešiktaš. Ipak, Bilić je engleskim novinarima ponudio odgovor na Payetove kritike. - Ne želim ulaziti u raspravu s igračima, ali ako pričate o taktici, potrebno je samo pogledati kako smo igrali te statistiku prošle sezone i ove godine. Čak i u nedavnoj utakmici s Bournemouthom (2:3), nedostatak napadačke igre nije bio razlog poraza - rekao je Bilić i dodao: - Kada imamo loptu, stvaramo prilike. Tako je bilo prošle, a tako je i ove godine. Možda čak igramo i preofenzivno. A hrvatski stručnjak osvrnuo se i na Leicesterov uspjeh u Ligi prvaka. - U tri posljednje utakmice - protiv Liverpoola, Hulla i Seville su izgledali živahno, a naravno da su im tri pobjede i plasman u četvrtfinale Lige prvaka dali još dodatni vjetar u leđa. No, i dalje mi nije jasno zašto su otpustili Claudija Ranierija. Ako pričamo o igri i rezultatima - dobili su ono što su htjeli. Ipak, što se mene tiče, to je bila loša odluka jer se radi o Ranieriju - čovjeku koji im je donio puno toga - zaključio je Bilić. >>Za više sporta posjetite našu Facebook stranicu Večernji list - Sport 