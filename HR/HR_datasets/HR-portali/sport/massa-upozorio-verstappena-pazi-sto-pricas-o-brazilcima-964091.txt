Foto: Getty Images/Guliver Image FELIPE MASSA upozorio je Maxa Verstappena da pazi što priča o Brazilcima nakon što je Red Bullov vozač u šali prokomentirao incident u kvalifikacijama za VN Bahraina.  Verstappen se u subotu kvalificirao na šesto mjesto, iza momčadskog kolege Ricciarda na četvrtom i Raikkonena na petom mjestu, a za loš krug u Q3 optužio je Massu koji mu je zasmetao u pripremnom krugu.  Nizozemac je prije brzoga kruga nastojao ostaviti dovoljno velik razmak do vozača ispred sebe, ali nakon toga ga je prestigao Massa i zatim usporio, zbog čega su se Verstappenu ohladile gume.  Kad su ga kasnije pitali planira li razgovarati s Massom o incidentu, Verstappen se našalio: "On je Brazilac pa se tu nema što puno raspravljati".  Ta se rečenica odnosila na brazilski temperament i loše je primljena u Brazilu, a Massa je Verstappena upozorio na to da pazi što priča jer će se kasnije utrkivati u toj zemlji.  "Rekao sam mu - pazi što govoriš jer te na kraju godine čeka VN Brazila i morat ćeš se tamo utrkivati. Zato pazi što govoriš", rekao je Massa za brazilsku radijsku postaju UOL Esporte.  "Bez sumnje, nije bilo u redu da govori o Brazilcima bez da uopće zna što priča. Ne zna što priča jer nisam učinio ništa što bi mu trebalo smetati. Možda je htio pronaći razlog zašto ga je porazio momčadski kolega za 0.142 s i trebao je nekoga okriviti. Rekao sam mu ‘Ista stvar dogodila se između Hulkenberga i mene i jesi li vidio da se netko žali? Prije nego što započnete krug, morate biti u najboljoj mogućoj poziciji. Ako to ne možete učiniti, sami ste si krivi".