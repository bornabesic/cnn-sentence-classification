Predrag Mijatović, legendarni nogometaš Real Madrida, stigao je u Zagreb i na Maksimiru će gledati utakmicu Hrvatske i Ukrajine. U svom posjetu Zagrebu, Mijatović je obišao prostorije Hrvatskog nogometnog saveza te se susreo s bivšim suigračem u Realu, a danas predsjednikom HNS-a, Davorom Šukerom. - Dva dana sam bio sa Šukerom i obojica smo zaključili da je ovo važna utakmica. Hrvatska je favorit, no to je utakmica koja bi mogla biti jako nezgodna ako ne uđete sa 100%. Ovo je po meni utakmica biti ili ne biti za plasman na SP. Mislim da će Hrvatska pobijediti i osigurati prvo mjesto - kazao je Mijatović za 24sata te pohvalio Hrvatsku. - Ljubitelj sam igre Hrvatske i siguran sam da ćete biti na SP-u. Favoriti ste u skupini i kada se gleda momčad i uspoređuje s ostalima, onda ste jedna od najkvalitetnijih i najatraktivnijih reprezentacija svijeta. Imate fantastične nogometaše i na SP-u ćete imati zapaženiju ulogu. Imate sve što je potrebno da na velikom natjecanju napravite pravi rezultat i da ponovite rezultat iz 1998. kada ste bili treći na svijetu. A lijepo je govorio i o Luki Modriću. - Na samom početku njegove karijere u Dinamu shvatio sam da se radio o ekstra nogometašu. Kasnije sam saznao da je i sjajan čovjek. Kad sam s Mourinhom pričao o igračima koji mu trebaju za vezni red, predložio sam mu Modrića i on se oduševio. Takav igrač i čovjek mora uspjeti. Drago mi je što je najvažniji igrač Real Madrida bez obzira na sve ostale koji igraju tamo. Mislim da ni vi, ali ni on sam niste svjesni koliko znači Real Madridu i koliko ga ljudi tamo obožavaju. Kad jednog dana ne bude igrao svi ćemo plakati za njim. Puno puta ćete čuti da je Real drugačija momčad s njim i bez njega na terenu - naglasio je Mijatović. Crnogorac je uvjeren da Hrvatska može ostvariti veliki rezultat. - Rakitić je sjajan igrač, skroman dečko. Drago mi je da je uspio doći u takav klub kao što je Barcelona. Pratim Mandžukića, Perišića... Vaši igrači igraju u velikim klubovima, a to je jako važno za reprezentaciju. Na idućem Svjetskom prvenstvu će biti zaista zreli da naprave nešto što će ući u povijest hrvatskog nogometa - zaključio je Mijatović. >>Jose Mourinho stigao u Zagreb! Želi dogovoriti transfer hrvatskog reprezentativca 