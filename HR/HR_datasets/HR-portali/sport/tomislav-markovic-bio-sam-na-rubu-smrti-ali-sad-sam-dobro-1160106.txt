Tomislav Marković (31) javio se “na prvu” iz osječke bolnice. Nakon što je u srijedu bio pola sata klinički mrtav, situacija je sada puno bolja. – To što se javljam na mobitel već je odličan znak – rekao je na početku razgovora. S obzirom na to da pretrage još uvijek traju, liječnici još sto posto ne znaju što se ustvari dogodilo. – Sve ukazuje na srčani udar. Evo, baš čekam hoću li se prebaciti u Zagreb, u bolnicu Rebro gdje rade najbolji stručnjaci za srce. Vjerujem da ću dobiti neki aparatić koji će se uvijek aktivirati ako srce ponovno počne stajati. Nakon te ugradnje vjerujem da ću i dalje moći normalno trenirati – iskren je Tomislav. Nikad mu se prije nije ništa slično dogodilo. – Nikad nisam imao problema na treninzima. U srijedu sam radio vježbe snage na preči i odjednom mi se zamračilo. Pao sam i tu mi slika nestaje. Više se ničega ne sjećam, sve dok nisam otvorio oči u bolnici gdje se i sada nalazim. Sad kad se sjetim te srijede, pa ja sam bio na rubu smrti – istaknuo je Tomislav. Krivo operirali živac Dobro je da se nije zamračilo pri doskoku s preče? – To se nije moglo dogoditi jer zbog ozljede koljena treniram samo snagu. Naime, ovu sezonu mislio sam nastupiti samo na Svjetskom prvenstvu. Čekam na novu operaciju jer krajem prošle godine operirao sam živac potkoljenice, a onda se ispostavilo da nije riječ o živcu, već o kalcifikatu na kosti. No kako se sad dogodilo ovo sa srcem, vjerujem da ću početi normalno trenirati tek za sljedeću sezonu – rekao je Marković. Prvi su mu u pomoć priskočili treneri Tomislav Mađarević i Boris Čulina. – Nisam bio pri svijesti pa sam dan kasnije pročitao da su oni prvi reagirali. Reanimirali su me sve dok nije došla hitna pomoć. Ma, svi koji su se tog trenutka našli u našoj staroj dvorani Šećeranski dom, gdje smo trenirali jer se dvorana Sokolski dom renovira, pomagali su. Svaka im čast i beskrajno sam im zahvalan – istaknuo je Marković. Dan prije trenirao je sam Sreća što je hitna pomoć stigla za desetak minuta jer u ovakvom slučaju svaka je minuta izuzetno važna. – Kada su saznali što mi se dogodilo, supruga Tanja te kćeri Lana i Petra, kao i moji roditelji, ostali su u šoku. Mogu misliti kako im je bilo. Ja bih se vjerojatno još više šokirao da se takvo što dogodilo nekome od mojih – kaže 31-godišnji gimnastički reprezentativac. Ležanje u bolnici i čekanje na nalaze, to je trenutačna sudbina ovog sportaša. – Nadam se da će na kraju sve biti u redu, da će ova moja priča imati sretan završetak. Puno mi je značila podrška mojih bližnjih koji su svakodnevno u bolnici, dobivao sam silne pozive od znanih i neznanih. Svi mi žele što brži oporavak i povratak u gimnastičku dvoranu – rekao je Marković. Jedan od onih koji su ga nazvali među prvima bio je Mario Možnik, njegov kolega reprezentativac. – Čim sam čuo što se dogodilo, nazvao sam ga. Jasno da mu je bilo drago. Rekao mi je da je imao velike sreće što se to nije dogodilo dan prije. Naime, u utorak je trenirao u istoj toj dvorani, ali osim njega nikoga nije bilo. Uh, to bi bilo strašno. Ovako su mu odmah u pomoć priskočili treneri i gimnastičari koji su se našli tog trenutka u dvorani. Mislim da tu srijedu nitko neće tako lako zaboraviti – zaključio je bivši europski prvak na preči. >>Hrvatski reprezentativac doživio srčani udar, oživljavali ga pola sata