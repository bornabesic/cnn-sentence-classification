Real neće imati lagan posao, Juventusova igra pokazala se u potpunosti destruktivnom za sve momčadi koje vole igrati napadački nogomet, a Modrićeva ekipa baš je jedna od takvih. Kapetan hrvatske nogometne reprezentacije i ‘general’ u momčadi Real Madrida, Luka Modrić, najavio je ogled u finalu Lige prvaka u kojem će ‘los blancosi’ pokušati obraniti naslov protiv Juventusa u subotu u Cardiffu. Finale je to u kojem će sudjelovati čak tri Hrvata, a možda su mogla i četiri da se Pjaca nije teško ozlijedio na nevažnoj utakmici protiv Estonije s reprezentacijom. Real neće imati lagan posao, Juventusova igra pokazala se u potpunosti destruktivnom za sve momčadi koje vole igrati napadački nogomet, a Modrićeva ekipa baš je jedna od takvih. No, Zidaneova igra s visokim pritiskom i brzim i organiziranim napadima preko bokova, pokazala se gotovo jednako efikasnom kao i Allegrijeva koja se viša temelji na visokoučinkovitoj igri u obrani, brzoj transformaciji i kontranapadima. Sve u svemu bit će to dobra šahovsko-nogometna partija Zidanea i Allegrija, a Modrić je prepoznao kako velike zasluge za naslov u Primeri i finale Lige prvaka ima Zinedine Zidane. “Uspio je promijeniti sve i svima nam uliti samopouzdanje i svi se osjećamo važnim dijelom momčadi. Njegove su zasluge za uspjeh Reala ogromne”, kazao je Modrić, prenosi Marca. “Konačno smo osvojili naslov prvaka u Španjolskoj i time smo dodatno ojačali samopouzdanje. Svjesni smo itekako što znači igrati utakmicu za naslov i moramo se dobro pripremiti i napraviti ono što radimo cijele sezone. Nema razloga nešto mijenjati, sve će biti u redu”, poprilično je samouvjereno pričao Modrić. Svjestan je, naravno, da Juventus nije lak protivnik. Obrana je temelj momčadi, ali ujedno i nije jedina uzdanica Allegrijeve taktike. “Bit će to težak ogled kao i protiv svake talijanske momčadi. Juventus igra dobro u obrani, ali opet ne svodi se sve baš samo na nju. Dat ćemo sve od sebe za pobjedu i nadam se da ćemo na kraju slaviti”, kazao je Modrić. Modrić je do sada dva puta dizao pehar Lige prvaka, Kovačić jednom, ali zna i Mandžukić kako je to biti prvakom Europe. Njemu je to uspjelo s Bayernom. Jedini hrvatsko igrač koji neće okusiti kako je to prisustvovati finalu iz ovih dvaju momčadi je Marko Pjaca koji je upisao četiri nastupa za Juve u Ligi prvaka. No, za njega ima još vremena.