Mora li se izgubiti utakmica, onda taj poraz treba biti poput ovoga Dinamova protiv Lyona! Slavili su Francuzi 1:0 (0:0) u 5. kolu skupine H Lige prvaka pogotkom Lacazettea u 72. minuti, međutim plavima se ovaj put doista ništa ne može zamjeriti. Većim su dijelom dvoboja bili ravnopravni favoriziranom gostu, koji će u posljednjem kolu doma protiv Seville odlučivati o svojoj budućnosti - za ostanak u Ligi prvaka Lyonu treba pobjeda od dva pogotka razlike. A Dinamo će u Torinu, protiv Juventusa, koji je već osigurao plasman u osminu finala, tražiti svoju šansu da postigne barem pogodak, te upiše i prvi ovosezonski bod... Motiv, želja, volja, taktička disciplina... Sve su te potankosti plavi ispunili i da su ovako izgledali u ranijim utakmicama, maksimirska bi stvarnost bila kudikamo drukčija. Možda se, istina, na ukupnom kontu u Ligi prvaka, protiv osjetno jačih Juventusa, Seville i Lyona, ništa ne bi promijenilo, ali dojam bi bio kudikamo bolji, ozračje u i oko kluba bilo bi pozitivnije, nastupi u Prvoj HNL bili bi konkretniji... Lijep ulog za budućnost - Ovo je razina igre ispod koje Dinamo nikad ne smije biti, kad smo najgori, onda moramo barem ovako izgledati! Ovo je temelj prema stvaranju pravoga Dinama i nakon ove utakmice istodobno sam sretan i tužan. Sretan zbog igre, tužan zbog rezultata, šteta je što nismo zabili gol, iako smo imali nekoliko prilika. Ali, nedostajalo nam je iskustva u tom predzadnjem dodavanju, bili smo brzopleti – govorio je poslije dvoboja Dinamov trener, Ivajlo Petev, koji je na travnjak poslao momčad čiji je prosjek godina bio samo 23,8. U Ligi prvaka plavi su samo jednom bili mlađi – prije pet godina, također protiv Lyona, kad je prosjek udarne postave bio 22.5 godina... No, za mladost se ne dobivaju bodovi, ali to svakako može biti lijep ulog za budućnost. Posebno je zadovoljio debitant u Ligi prvaka, veznjak Amer Gojak, koji je u prvom poluvremenu bio najbolji Dinamov igrač, a imao je i krasnu šansu u 42. minuti! No, nakon izlaska ozlijeđenog Ćorića, Petev je preselio Gojaka na lijevi bok i – izgubio ga... - Na žalost, nisam imao drugo rješenje. A logično je da je pao u nastavku, neovisno o poziciji na kojoj je igrao. I nije samo Gojak bio dobar, svi su ovaj put zadovoljili. Kad su dečki borbeni, puni želje i motiva, onda im se doista ništa ne može zamjeriti. Pogodak smo, istina, primili nakon pogreške, ali da nema pogrešaka, ne bi bilo ni golova – veli Bugarin na plavoj klupi. Dinamo se dobro branio Dinamo je, eto, opet poražen, ali ovo je bio dijametralno drukčiji poraz od dosadašnja četiri u ovome natjecanju. I sad se, jasno je, mora postaviti upit: pa zašto plavi nisu ovako dosad izgledali, zašto nisu bili – momčad? Petev mora pronaći odgovor na taj upit... - Sretan sam zbog pobjede, iako smo kasno zabili gol i utakmica je dugo bila neizvjesna. No, Dinamo se dobro branio i teško ga je bilo probiti, nedostajali su nam proboji po bokovima, nakon jednoga takvoga smo i zabili gol – rekao je zadovoljni trener Lyona, Bruno Genesio. 