Foto: Getty Images / Guliver Image ZLATAN IBRAHIMOVIĆ, jedan od najvećih nogometaša 21. stoljeća, u zadnjih 16 sezona u vrhunskom nogometu, igrajući i zabijajući za Ajax, Juventus, Inter, Barcelonu, Milan, PSG i Manchester United, do 35. godine života osvojio je 18 velikih trofeja, ne računajući superkupove koji se grandiozno zovu, ali su zapravo trećerazredne vrijednosti. Ali sve do sinoć, do pobjede njegovog Uniteda nad njegovim bivšim Ajaxom u finalu Europa Lige, Zlatan Ibrahimović, ovjenčan golgeterskom i trofejnom slavom najvećih svjetskih klubova i najjačih liga, nije osvojio veliki europski trofej, a to najbolje dokazuje priložena tablica. Impresivno izgledaju ne samo imena klubova za koje je igrao, kao i broj prvih mjesta u trećoj koloni, po čemu možete vidjeti da Ibra u navedenih 16 sezona samo tri puta nije bio prvak država u kojima je igrao, a kolone koje slijede pokazuju da se naosvajao i nacionalnih i liga kupova. Međutim, kada dođemo do šeste kolone, u kojoj su navedeni njegovi dosezi u Ligi prvaka, vidimo da mu je tamo najdalji domet polufinale 2010. s Barcelonom, što je premalo za igrača i strijelca Ibrinog kalibra. Uzeo je doduše europski Superkup s Barcom 2009., ali ne može se pehar koji se dobije za jednu pobjedu u polurevijalnoj utakmici uspoređivati s onima za koje treba pobjeđivati tijekom cijele sezone ili barem njenog najvećeg dijela.  Europa Liga je, što god se o njoj podcjenjivački govorilo, veliko natjecanje, a Manchester United je da bi ga osvojio morao pobjeđivati više od osam mjeseci i igrati 15 utakmica. Nažalost, u tri zadnje i u produžecima one četvrte bio je bez Zlatana Ibrahimovića, koji se teško ozlijedio upravo pomažući svom klubu da osvoji Europa Ligu, točnije na uzvratu četvrtfinala protiv Anderlechta potrgao je ligamente koljena i na teren se vraća tek krajem jeseni. Finale EL u Stockholmu tako je ostalo višestruko siromašno. Jer Ibrahimović, koji je do ozljede u ovom natjecanju gurao United s pet golova i četiri asistencije, nije mogao zaigrati i oplemeniti utakmicu koju su za europski trofej u glavnom gradu njegove domovine igrali klub s početka i onaj s kraja njegove karijere. Ali bez obzira na to što nije igrao, Ibrahimović je, kako svjedoče linkovi u ovom tekstu, bio glavna zvijezda finala dok su ga po stadionu vozali u kamiončiću, a on držao nogu prebačenu preko haube ili dok je terenom šepao na štakama. A kada je sudac Skomina označio kraj utakmice, od svih igrača Uniteda trofeju se najviše radovao, mazio ga i fotografirao se s njim onaj koji ih je podizao 18. Bez obzira na to što mu je jedna noga teško ranjena i friško opereirana, euforično je skakutao terenom Friends Arene jer se konačno zažutjela kućica na dnu sedme kolone.