Dres Rijeke ove je sezone nosilo 27 igrača i svatko od njih utkao je barem djelić u povijesni, prvi naslov u HNL-u. No bilo je ipak njih 14-15 koji su iznijeli većinu sezone na svojim leđima, a njih petorica bila su stožerna. Prvi bez kojeg se sigurno ne bi moglo je Franko Andrijašević. Neumorni ofenzivni vezni u 27 utakmica HNL-a upisao je čak 15 golova i pet asistencija. Franko je bio taj jezičac na vagi. Posljednjih godina osporavan, i u svom Hajduku, a poslije i u Dinamu. Puškom su ga tjerali iz matičnog Hajduka u Dinamo, samo da bi se nešto zaradilo i pokrpalo nagomilanih dugova. A još su bili i sretni jer su se riješili sporog igrača koji nikada neće postati klasa. No prevarili su se. U Dinamu su pak čak dvaput pogriješili u procijeni Andrijaševića. Prvo su ga slali na posudbu u Lokomotivu, a početkom ove sezone Cico Kranjčar procijenio je da nije dovoljno dobar za prvih 11 plavih pa je Franko završio besplatno u Rijeci. Danas je Franko junak Rujevice, za kojeg inozemni klubovi nude 5-6 milijuna eura. Odbio otići na pola sezone Jedan od najvećih junaka ove sezone je Marko Vešović, bivši igrač Crvene zvezde koji nije prošao u Torinu, pa je preko Spezije stigao na Rujevicu. A kod Keka je eksplodirao. Visok pritisak, agresija, brza tranzicija, nevjerojatna moć ponavljanja. To su najveće odlike Crnogorca koji je borbenošću i spremnošću da igra barem 3-4 pozicije zaludio navijače. Jednom je čak rekao: “Ma za Rijeku ću stati i na gol ako treba”. Tom svojom neiscrpnom energijom stalno je dizao i suigrače. A ta desna strana Rijeke bila je ubojita zahvaljujući još jednom strancu, Makedoncu Stefanu Ristovskom. Siguran u obrani, opasan u napadu, Ristovski se na Rujevici posebno iskazao i karakterom. Iako je već zimus bilo ponuda za njega, Ristovski je kategorički rekao: “Prvo želim s Rijekom osvojiti naslov!” Gavranovićevi ključni golovi Koliko mu znači Rijeka, potvrdile su izjave nakon što je prekjučer slavio naslov prvaka. – Ponosan sam na ove igrače, na ovaj grad. Zaslužili smo slaviti jer borili smo se protiv svakoga i protiv svih. Ovo je sigurno najteži trofej koji ću ikada doživjeti. Prvi i najslađi. Osjećam se kao pravi Riječanin, zavolio sam ovaj grad i ove ljude. Istetovirat ću trofej i ovaj grad. I sigurno se potkraj karijere opet vratiti u Rijeku – poručio je Ristovski. Ginuo je za Rijeku Ristovski, ali i svi drugi. Primjerice, vratar Andrej Prskalo, kojeg su ukočila leđa uoči utakmice prošlog kola protiv Belupa, no inzistirao je da ipak brani. Uoči sezone bilo je mnogo upitnika oko Prskala, čak je i Kek uoči sezone dvojio je li mu jedinica Prskalo ili Sluga, no na kraju je Labinjanin bio najbolji vratar HNL-a ove sezone. Pogreške mu se mogu izbrojiti na prste jedne ruke, njegov doprinos tituli je enorman. A do titule bi Riječani teško došli i bez Marija Gavranovića, napadača koji je zabio 11 golova, od toga po dvaput Hajduku i Osijeku, a zabio je i dva u odlučujućoj pobjedi nad Cibalijom.