Rudeš, vodeći klub Druge HNL, postao je filijala španjolskog prvoligaša Alavesa, kluba koji je 2001. godine igrao u finalu Kupa Uefa (današnja Europska liga), a trenutačno zauzima 10. mjesto u španjolskom prvenstvu. Deportivo Alaves na svojim internetskim stranicama priopćio je kako je dogovorio suradnju s klubom čiju seniorsku momčad vodi proslavljeni bivši hrvatski nogometaš Igor Bišćan. - Klub iz Zagreba postao je naš strateški partner s balkanskog područja. Pomoći ćemo Rudešu oko marketinga, komunikacija, prodaje ulaznica kao i u sportskom segmentu. Ugovor smo potpisali na 10 godina s opcijom produljenja nakon isteka - objavio je Alaves koji će imati pravo prvokupa i potpisivanja igrača Rudeša. U petak će u Zagreb stići Aritz Kerejeta, generalni direktor Baskonia-Alavés Group, kako bi predstavio projekt suradnje hrvatskog i španjolskog kluba. 