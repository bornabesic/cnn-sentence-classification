Iz najpoznatije košarkaške Arene i večeras će se u program Arena Sporta javljati Josip Sesar, bivši reprezentativac i trener. Zajedno s komentatorom Stankom Ružićem, ovaj košarkaški trener bez angažmana komentirat će majstoricu Cibone i Cedevite koju nam je najavio ovim riječima: – Izgleda da su cedevitaši probili tu psihološku barijeru nastalu zbog toga jer su bili opterećeni bremenom favorita. U prve tri utakmice finalne serije nisu igrali košarku na pravi način, a čak su malo i podcijenili tu finalnu seriju. Osim toga, pratila ih je i ta teorija o kalkulaciji u posljednjem kolu A-1 lige što se momčadima koje se u to upuste zna razbiti o glavu. No, sve je opet u rukama cedevitaša i načina na koji budu igrali. Budu li spuštali na centre kao u četvrtoj, budu li pravili veliki pritisak na Žorića da u napadu ne ulazi u prvu poziciju lagano, onda će cedevitaši biti bliži naslovu. Ako Cedevita želi slaviti, onda Bilan i Begić moraju umarati Žorića. Tko je favorit ove majstorice? – Cedevita ima više resursa u sastavu za iskoristiti. Mogu ostvariti puno više taktičkih varijacija, na više strana. S druge strane, ako Luka Žorić ne bude na razini na kojoj je bio cijelo proljeće, onda cibosi neće imati dubinu i bit će osuđeni na igru s vanjskih pozicija. A u četvrtoj utakmici Cedevitin trener Mršić je uz pomoć Krušlina i Katića napravio odličan pritisak na loptu i Reynoldsa. Mršić je tako cibosima razbio protok lopte i bilo je samo pitanje kada će njegovi igrači pogoditi par vezanih šuteva. Najprije je to učinio Musa, potom Tomas, a susret je završio Boatright. A upravo je Boatright najjačih mogućnosti u ovom finalu. – Boaright je u prvoj sjajno odigrao drugo poluvrijeme, no nakon toga gotovo ništa i ja ne vjerujem da može i četvrtu utakmicu u nizu odigrati loše. On sa svojim pojedinačnim akcijama može biti prevaga, ali može biti i uteg jer on previše izlazi iz akcija i solira. Koliko je važan faktor bila odluka da Ramljak čuva Šakića? – Do toga je došlo silom prilika jer se ozlijedio Žganec protiv kojeg Šakić igra lakše jer je sporiji u bočnim kretnjama i u trčanju. Što Cibona mora učiniti da bi došla do 4 godine čekanog trofeja? – Cibona mora odigrati na gornjoj granici svojih mogućnosti, dok Cedevita može do naslova i uz osrednju predstavu. Cibona mora imati 3-4 raspoložena igrača, a puno toga će ovisiti i o Anti Gospiću, pričuvnom centru koji odmara Žorića. Ima li još prostora za taktička iznenađenja kao što su bila Joksimovićeva obrana na Boatrightu ili Ramljakova na Šakiću? – Za petu utakmicu jako će bitna biti psihološka priprema, posebice s Cibonine strane. Jer, već je tu prisutan izvjestan šušur, dvorana će biti puna, a 70 posto prisutnih navijat će za cibose. Bit će to za njih veliki pritisak pa ostaje pitanje hoće li ga okrenuti u svoju koristi ili će im biti teret – zaključio je Sesar.