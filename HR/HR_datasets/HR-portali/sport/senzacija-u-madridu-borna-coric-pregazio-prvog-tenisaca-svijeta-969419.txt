Foto: Getty Images/Guliver Image BORNA ĆORIĆ priredio je senzaciju u osmini finala ATP turnira u Madridu. U samo sat i pol pregazio je prvog tenisača svijeta Andyja Murraya 6:3, 6:3. Nitko kao Borna Ćorić je postao prvi igrač u povijesti turnira Masters 1000 serije u Madridu koji je stigao do četvrtfinala kao ''sretni gubitnik'' iz kvalifikacija. Sjajno je 20-godišnji Zagrepčanin iskoristio svoj status kao i sadašnju formu svjetskog ''broja 1'' kojeg je uspio pobijediti drugi put u njihovu četvrtom dvoboju. Zanimljivo je to da kad je svladao Murraya prije godinu dana u četvrtfinalu turnira u Dubaiju, također je u glavni ždrijeb ušao kao ''sretni gubitnik''.  Na španjolskoj zemlji mladi hrvatski tenisač uzeo je prvi set protiv prvog tenisača svijeta nakon 44 minute igre. Ćorić je u prvom setu slomio Britanca za 3:2, Murray je brejkom izjednačio na 3:3, ali zatim izgubio gem na svom servisu. Ćorić je pobjegao na 5:3 i uzeo novi brejk za prvi set. U drugom setu Borna je poveo, a onda propustio brejk loptu za 0:2. Spasio je dvije brejk šanse za 2:1, a neizvjesnosti nije bilo sve do 4:3, kada je Ćorić na Murrayevu servisu poveo 40:0 i poveo s 5:3. Servirao je za drugi set i uzeo pobjedu. Murray je u dva seta napravio 28 neforsiranih pogrešaka, a imao samo 14 izravnih poena. Ćorić je 21 pogrešku kompenzirao s isto toliko winnera.  U svom drugom četvrtfinalu na turnirima Masters 1000 serije Borna Ćorić čeka pobjednika dvoboja Bugarina Grigora Dimitrova i Austrijanca Dominica Thiema. Protiv najboljeg bugarskog tenisača nije nikada igrao, a 23-godišnjeg Austrijanca pobijedio je 6:1, 7:5 na tvrdoj podlozi u Miamiju ove godine.      BORNA ĆORIĆ - ANDY MURRAY 6:3, 6:3  Đoković s Nishikorijem za polufinale Novak Đoković svladao je Madriđanina Feliciana Lopeza 6:4, 7:5 za prolaz u četvrtfinale, u kojem ga čeka Japanac Kei Nishikori koji je 6:4, 6:3 pobijedio Davida Ferrera.  Rumunjka Simona Halep i Latvijka Anastazija Sevastova igrat će za mjesto u finalu Premier WTA turnira na zemljanoj podlozi u Madridu, nakon što su obje u četvrtak bile uvjerljive u svojim četvrtfinalnim dvobojima protiv Amerikanke Vandeweghe, odnosno Nizozemke Bertens.   Braniteljica prošlogodišnjeg naslova Simona Halep je 6:1, 6:1 svladala Amerikanku CoCo Vandeweghe, dok je Sevastova 6:3, 6:3 pobijedila Nizozemku Kiki Bertens.