VEĆ četvrt stoljeća Hajduk nije imao igrača na vrhu liste strijelaca na kraju HNL sezone, a onda se u jednoj od najslabijih sezona ukazao Marko Futacs i jednom savršenom partijom nadmašio brojne Hajdukove velikane.   Mađarski napadač zabio je sinoć čak četiri pogotka Interu u 6:0 pobjedi Hajduka i tako se probio na prvo mjesto liste najboljih strijelaca lige sa 16 golova. Ali utrka još nije gotova, Andrijašević i Hodžić imaju samo jedan manje.   Prvi gol zabio je u 16. minuti, a onda od 52. do 55. utrpao dva, drugi iz penala, a sve je zaključio u 69. golom za 6:0.  Futacs je nakon fantastične utakmice rekao: "Mislim da sam protiv Rijeke odigrao bolje. Borili smo se do samog kraja i zahvaljujem suigračima koji su zaslužni za moja četiri gola. Lako sam ih zabio. No, meni je momčad na prvom mjestu".   "Na početku sezone nisam očekivao da ću biti ovdje gdje sam sada, bilo je teško, ozljede su me usporile, ali išao sam korak po korak i to je bio ključ".   Na pitanje ostaje li u Hajduku i sljedeće sezone rekao je: "Navijači me vole, dok je tako, ostajem tu".