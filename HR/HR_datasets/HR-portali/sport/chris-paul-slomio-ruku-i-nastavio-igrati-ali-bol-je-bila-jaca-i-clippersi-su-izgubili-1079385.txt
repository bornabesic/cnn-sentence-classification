Steph Curry je istegnuo ligamente desnog koljena i neće ga biti na parketu minimalno do 9. svibnja, što je loša vijest. No dodatni udarac za NBA ligu je ozljeda Chrisa Paula, koji je u porazu LA Clippersa u Portlandu (84:98) slomio ruku! U seriji doigravanja na Zapadu ove su dvije momčadi sad poravnate, ali poraz Clipperse ne boli toliko kao ozljeda Paula, njihova daleko najbitnijeg igrača, bez kojeg će teško do značajnijih uspjeha. Svjestan toga, u trenucima kad je napuštao igru udarao je nogom stvari oko sebe i vikao. Nije čudo da se tako ponašao jer cijelu sezonu se radi za doigravanje i onda takva nesreća... A uistinu je bizarna nesreća jer ruku je slomio u pokušaju blokiranja polaganja Geralda Hendersona. Udario je zglobom o njegov i došlo je do loma zgloba. Isprva Paul to nije ni shvatio, povukao je kontru i normalno dodao loptu suigračima, no svega nekoliko sekundi kasnije nastupila je bol. Igrala se sedma minuta treće četvrtine i Portland je vodio 55:52, što znači da je susret bio više nego otvoren. Nakon Paulova izlaska sve se okrenulo na stranu domaćih i lako su pobijedili. Ne čudi to, Paul je zabio 16, imao četiri asistencije i tri ukradene lopte za 24 minute igre. Prvi do njega bili su Griffin (17p, 7s) i Green (17). Kod domaćih je pak briljirao Aminu s 30 poena i deset skokova te je uvjerljivo igrač utakmice. Pridodao mu se McCollum (19) za izjednačenje u seriji i nadu u prolaz među četiri najbolja. Pobjednika čeka bolji iz dvoboja Golden Statea i Rocketsa, a s obzirom da je za prvake 3-1 jasno da će upravo oni dočekati ili Clipperse ili Blazerse. Baš kao što su San Antonio Spursi dočekali svog protivnika u polufinalu Zapada. Bit će to Oklahoma City Thunder jer u petoj su utakmici slavili protiv domaćih Dallas Mavericksa 118:104 te s ukupnih 4-1 prošli dalje. Kao i sve pobjede Thundera, tako je i ova bila uvjerljiva, a to je tako kad Mavsi nisu uspjeli u defenzivnom smislu zadržati goropadni napad protivnika. Westbrook je zabio 36 i dodao tome devet asistencija te 12 skokova, a Durant im je zabio 33 i dodao tome sedam skokova. Potpuno dovoljno za pobjedu i prolaz. Kriva za to svakako je vlasnik Dallasa Mark Cuban, koji je prije utakmice rekao da Oklahoma ima samo jednu superzvijezdu - Kevina Duranta. Time je umanjio vrijednost Russella Westbrooka, a to nije bilo pametno. - On je idiot. To je sve što se može reći, on je idiot - ubacio se pred novinare Durant kad su upitali Westbrooka za komentar na Cubanovu izjavu. U takvoj situaciji Dallasu je svakako bilo teže, bez obzira što se nametnuo veteran Nowitzki (24). No izostala je konkretnija pomoć suigrača. Veliki Nijemac igrat će još najmanje jednu sezonu, ako se ne ozlijedi, pa možda uspije do svog drugog naslova u karijeri. Iako, s obzirom na momčad Mavsa i planove, to je teško izvedivo. A što je izvedivo u zanimljivom četvrtfinalu Istoka između Charlotte Hornetsa i Miami Heata, još ćemo vidjeti. Naime, nakon uvjerljive dvije utakmice na svom terenu, Miami je i drugu zaredom poražen kod Hornetsa. Ovaj put igrala se mnogo napetija utakmica i domaći su na kraju slavili 89:85 te izjednačili na 2-2 u seriji. Sve zahvaljujući nezaustavljivom Walkeru (34), čiji su koševi u posljednjim minutima bili zlatni. Pridodao mu se i odlični Lin s 21 poenom te se čini da bi simpatična momčad u vlasništvu Michaela Jordana mogla možda i do prolaza među četiri najbolja na Istoku, a tamo ih čeka bolji iz dvoboja Raptorsa i Pacersa (2-2). Samo, treba se sad nametnuti i u Miamiju jer teško da će tamo Wade ostati samo na 12 i da će najbolji strijelac biti Johnson sa 16. Naravno, da Chris Bosh nije ozlijeđen, Miami bi bio u boljoj situaciji te bi svakako glasili za pritajenog favorita na Istoku. REZULTATI: Charlotte Hornets - Miami Heat 89:85 (2-2) Oklahoma City Thunder - Dallas Mavericks 118:104 (4-1) Portland Trail Blazers - LA Clippers 98:84 (2-2)