Milorad Miki Damjanić prošao je u vaterpolu sve etape. Igračka, a čini se i trenerska su iza njega, a sada je debelo zagazio u dužnosničku. Već je četiri godine tajnik Zagrebačkog vaterpolskog saveza, a u Mladosti je i v.d. direktora. – Honorarno. Zapravo više volonterski jer honorara nema – uz osmijeh objašnjava Damjanić. U svakom slučaju Miki je mjerodavna osoba da nam nešto kaže o situaciji u Mladosti (opet je pod blokadom), kao i o statusu vaterpola u Zagrebu i Hrvatskoj. Budžet Mladosti 5,8 milijuna – Ha, Mladost... Kao što znate, dopušten nam je predstečaj, ali mi ni te umanjene obveze ne možemo izvršavati. Tko nas je blokirao? Sad Frano Karač, prije Duje Živković i Petar Muslim. Imaju pravo na to, njihova potraživanja ionako su smanjena, ali mi ne možemo novcem iz programa javnih potreba u sportu Grada Zagreba pokrivati predstečajne obveze. Ima igrača koji nijednom nisu pokretali ovrhu iako im ništa ne dajemo, kao što su Udovičić, Pavić, Radu i I. Milaković. Strpljivo čekaju da nađemo nekog većeg sponzora i vratimo im dug. – Status vaterpola u Zagrebu prilično je dobar, puno bolji nego na državnoj razini. Ušli smo u prvu kategoriju sportova, a mislim da to po rezultatima i zaslužujemo. Grad pokriva oko 90 posto budžeta Mladosti koji će u 2016. iznositi 5,800.000 kuna. Nije to mali novac, ali nas dugovi ubijaju, a mi ne možemo odustati od natjecanja i putovanja. Na državnoj razini vaterpolo je zakinut jer rukomet dobiva tri puta više novca. A nije istina da se vaterpolo igra u “četiri zemlje”, igra se u više zemalja i na više kontinenata nego rukomet – kazuje Damjanić o vaterpolskim mukama. No zato mu je biranje najboljeg vaterpolista u 2016. predstavljalo čisti užitak. – Marko Bijač dokazao se kao pravi Pavićev nasljednik. Vratar dugih ekstremiteta, donio je jednu mirnoću i bio jedna od najvažnijih karika i u Jugu i u reprezentaciji. Imao sam čast trenirati ga u juniorskoj vrsti i drago mi je da izrasta u vrhunskog vratara. Drugi je Anđelo Šetka? – Velika radilica, igrač kojega možete koristiti na bilo kojoj poziciji. Čvrst na nogama, visoko stoji, presijeca lopte, vuče kontru... Mnogima je iznenađenje, ali meni nije. Sukno je na trećem mjestu? – U globalu, naš najbolji igrač, bez njega svi ovi uspjesi reprezentacije posljednjih godina ne bi bili mogući. No odigrao je malo lošiju sezonu. Lončar – “ubojica dječjeg lica” Ponešto o ostalima iz top sedam? – Bukić je velika perspektiva i odlično surađuje sa Suknom. Lončar se nikad ne predaje, osmijeh na licu može zavarati, on je “ubojica dječjeg lica”. Bušlje je naš najbolji branič, sa svojim neobičnim šutom koji ide okomito na blok. Joković je jedini igrač koji može igrati sve četiri četvrtine. Poredak: 1. Marko Bijač (Jug) 7 2. Anđelo Šetka (Roma) 6 3. Sandro Sukno (Pro Recco) 5 4. Luka Bukić (Mladost) 4 5. Luka Lončar (Jug) 3 6. Andro Bušlje (Olympiakos) 2 7. Maro Joković (Jug) 1