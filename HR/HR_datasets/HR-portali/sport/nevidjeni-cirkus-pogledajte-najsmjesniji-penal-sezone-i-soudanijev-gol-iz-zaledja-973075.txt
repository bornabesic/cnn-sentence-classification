Screenshot (Arenasport) SREĆA pa derbi Dinama i Rijeke (5:2) nije odlučivao o prvaku. Sreća jer smo još jednom vidjeli tragikomično suđenje, a sudac Mario Zebec sa svojim pomoćnicima pobrinuo se da HNL sezonu ispratimo onako kako smo pratili cijele sezone - urnebesnim odlukama.  Imali smo priliku vidjeti niz "sitnih" pogrešaka poput opraštanja žutog kartonu Pivariću, nepotrebnog kartona Malešu na drugoj strani ili zatvaranja očiju na očit prekršaj Schildenfelda nad Vešovićem na rubu kaznenog prostora.   Navikli smo gledati i golove iz zaleđa pa bi šteta bilo srušiti tu tradiciju u posljednjoj utakmici te je Soudanijev treći gol za 3:0 priznat iako je Alžirac najmanje metar bio u zaleđu.   A navikli smo vidjeti i komične penale, doduše rijetko dosuđene protiv Dinama. Ovaj put se to dogodilo, Riječanima je poklonjen penal nakon što je Bezjaka srušio - Bezjak. Da, napadač Rijeke je faulirao sam sebe u Dinamovom kaznenom prostoru, a Zebecu se učinilo da ga je srušio Pivarić koji mu je bio najbliži, ali nedovoljno blizu da uopće uđe u duel s njim.