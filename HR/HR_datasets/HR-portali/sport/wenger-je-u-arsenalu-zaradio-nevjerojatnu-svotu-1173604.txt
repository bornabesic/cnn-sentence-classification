Francuski nogometni stručnjak Arsene Wenger produžio je vjernost Arsenalu na još dvije godine zadržavši dosadašnju plaću od 9,5 milijuna eura godišnje. Ovo je prvi put da Wenger s novim ugovorom nije dobio i povišicu. Međutim, to ga ne treba previše brinuti jer otkako je 1996. godine stigao u Arsenal zaradio je čak 120 milijuna eura. Wenger je stigao u Arsenal iz japanske Nagoye potpisavši ugovor s godišnjom plaćom od 700.000 eura. Njegov dolazak na tadašnji Highbury je predstavljao veliko iznenađenje. Mediji su nagađali kako bi Arsenal mogao preuzeti slavni Nizozemac Johan Cruyff, no stigao je malo poznati Francuz. Novinari su Arsenalovu objavu dočekali s naslovnicama "Arsene, tko?" U godinama koje su uslijedile Arsenal je pod Wengerovim vodstvom osvojio 16 trofeja pri čemu tri naslova prvaka, sedam FA kupova i šest FA Community Shielda. Međutim, Arsenal je posljednji naslov osvojio 2004. godine. Ove sezone gunnersi su osvojili peto mjesto i prvi put u posljednjih 19 godine neće igrati u Ligi prvaka.