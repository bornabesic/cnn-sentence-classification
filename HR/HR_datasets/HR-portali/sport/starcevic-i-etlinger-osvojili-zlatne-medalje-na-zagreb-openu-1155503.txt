Hrvatski hrvački reprezentativci Božo Starčević i Dominik Etlinger osvojili su zlatna, a Antonio Kamenjašević, Ivan Huklek i Ivan Lizatović brončana odličja na četvrtom Grand Prix Zagreb Openu koji se održava u dvorani u Trnskom. Hrvatski olimpijac Božo Starčević je u kategoriji do 80 kilograma redom pobijedio Austrijanca Michaela Wagnera i Amerikanca Kamala Beya, da bi u finalu bio bolji i od predstavnika Srbije Viktora Nemeša. Dominik Etlinger je u kategoriji do 71kg u osmini finala svladao Srbina Aleksu Erskija, u četvrtfinalu Amerikanca Ravaughna Perkinsa, u polufinalu Jeonggeuna Leeja iz Južne Koreje, a u finalu Japanca Takeshija Izumija. U kategoriji do 59kg naš predstavnik Ivan Lizatović je u četvrtfinalu pobijedio predstavnika Ildarorma Hafizova, nakon toga je izgubio polufinalnu borbu protiv predstavnika Japana Masutoa Kawane da bi naposljetku u borbi za broncu bio bolji od kolege iz reprezentacije Ivana Lončarića. U kategoriji do 75kg u kvalifikacijskom dijelu natjecanja naš Antonio Kamenjašević je izgubio prvu borbu od Rumunja Georgea Marieae. Kroz repasaž i pobjedu nad Čehom Vargaom Oldrichom stigao je do bronce. Ivan Huklek nastupio je u kategoriji do 85kg te pokazao kako se i on nalazi u samom svjetskom vrhu hrvanja. Nakon pobjeda nad Japancima Atsushijem Matsumotom i Kantala Shiokaeae izgubio je od  svjetskog i europskog medaljaša Viktora Lorinca. U borbi za broncu Huklek je borbu završio atraktivnim zahvatim iz stojke i partera već u prvoj rundi. Amerikanac Benjamin Provisor nije imao šanse. U dvorani u Trnskom okupilo se oko 2500 gledatelja, što potvrđuje rast zainteresiranosti za jednom ovakvih turnirom, koji je jedan od najjačih svjetskih UWW (United World Wrestling) turnira. Na turniru je nastupio ukupno 91 hrvač iz 15 zemalja.