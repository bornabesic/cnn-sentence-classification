Ako je suditi po izjavama generalnog menadžera Dannyja Aingea i šefa igračkog kadroviranja  Austina Aingea, 20-godišnji hrvatski košarkaš Ante Žižić već ovo ljeto postat će igrač slavnih Boston Celticsa. Da će tako biti potvrđuje i sam centar Darušafakem, donedavni cibos, koji ističe da je potpuno spreman za NBA ligu i koji je u telefonskom razgovoru za dnevnik Boston Globe kazao: - Ovu sezonu sam dosta napredovao, ojačao tijelo i stekao iskustvo. Idem na svaki skok, imam odlične radne navike i uvijek dajem maksimum te sam uvjeren da sam spreman za NBA košarku. Sa svim tim slažu se otac i sin Ainge. - Ante je sjajan dečko. Igra u europskom klupskom top natjecanju i jakoj nacionalnoj ligi kao što je ona u Turskoj. Ono što je neobično jest da ga je trenere poput Davida Blatta angažirao ne da bi ga razvijao, nego da bi s njim pokušao osvojiti Euroligu. U svim tim nastojanjima, Ante igra značajnu ulogu. Nakon što smo ga draftirali prošlo ljeto, napredovao je za tako kratko vrijeme mnogo više no što smo mislili - kazao je Danny Ainge, nekad i sam igrač Celticsa, ali i suigrač Dražena Petrovića u Portland Trail Blazersima. - Ma koliko god ga ja volio i vjerovao u njega, svejedno sam iznenađen koliko dobro Ante igra u Euroligi. Tek je napunio 20 godina, a već fizički dominira protiv puno starijih centara. Potpisat ćemo ga već prvog dana prijelaznog roka, dakle 1. srpnja. On želi biti ovdje, a i mi ga želimo ovdje - ističe Austin Ainge. 