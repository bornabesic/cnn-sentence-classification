Košarkaši Cedevite i Splita poveli su 1:0 protiv Jolly JBS-a i Vrijednosnica Osijek u četvrtfinalu doigravanja za prvaka Hrvatske. Cedevita je u Šibeniku pobijedila Jolly JBS 85:66, dok je Split na Gripama porazio Vrijednosnice Osijek 67:59. Četvrtfinale se igra na dvije pobjede, a druge utakmice na rasporedu su 29. travnja u Zagrebu i Osijeku. Dvoboj na Baldekinu bio je repriza nedavnog finala Kupa u kojem je Cedevita uvjerljivo slavila rezultatom 102:66. Ovoga puta nije bila tolika uvjerljivo, međutim pobjeda nije bila upitna nakon što su gosti već u prvoj četvrtini poveli 14 koševa razlike (22:8). Jolly se u trećoj četvrtini približio na minus tri (51:54), no aktualni prvak je do kraja četvrtine pobjegao na + 7 (63:56), a u zadnjoj dionici mirno priveo susret kraju. Goste su do pobjede predvodili Toni Katić, Marko Tomas i Mirza Begić sa po 13 koševa, dok su Miro Bilan i Filip Krušlin zabili po 12 koševa. Kod domaćina najefikasniji su bili Ivan Novačić sa 24 i Josip Bilinovac sa 14 koševa. U drugom susretu Split je pobijedio Osijek 67:59. Momčad Vladimira Krstića odlično se držala u prve tri četvrtine, no u zadnjoj dionici je pala. Osijek je na otvaranju posljednje dionice je poveo 52:50. Međutim, Split je načinio seriju 8:0 i nakon toga više nije ispuštao prednost. Kod domaćina najefikasniji su bili Mateo Kedžo sa 24 koša i Goran Filipović sa 18 koševa, dok su u suparničkim redovima najefikasniji bili Filip Krajina sa 14 i Domagoj Vuković sa 13 koševa. Preostale dvije utakmice četvrtfinala na rasporedu su u četvrtak, a sastaju se Šibenik – Zagreb , te Cibona – Zadar. 