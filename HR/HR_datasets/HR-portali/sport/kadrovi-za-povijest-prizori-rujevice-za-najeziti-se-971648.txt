RIJEKA je prvak Hrvatske. Ono što momčad s Kvarnera nije uspjela 1999., pošlo im je za rukom 18 godina kasnije. Od prvog do posljednjeg kola Rijeka je predvodila karavanu i zasluženo, da zasluženije nije moglo biti, naslov prvaka sletio je na Rujevicu.  Cibalia večeras nije bila dostojan rival i vinkovačka momčad bila je samo statist na promociji proslave novog prvaka.  Čim je sudac odsvirao kraj, navijači su okupirali travnjak. Zajedno su s igračima i pjevali i slavili, ali i plakali. Svi igrači su skinuti do gola, a tisuće navijača dva sata nakon utakmice na travnjaku Rujevice proslavljalo je večer kad je Rijeka ispisala jednu od najljepših hrvatskih sportskih priča. Zajedno sigračima. Ovo su kadrovi za povijest.