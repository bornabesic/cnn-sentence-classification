Foto: Vjeran Žganec Rogulja/Pixsell; Hina RIJEKA slavi duplu krunu! U finalu Kupa u Varaždinu pobijedila je Dinamo 3:1 te nakon prvenstva otela i Kup zagrebačkom klubu.  Razočaravajući kraj sezone za Dinamo kojem je ovo prva sezona nakon 12 godina koju završava bez ijednog trofeja, ali ujedno i povijesna za Riječane koji su u subotu proslavili prvi naslov prvaka, a sada osvojili drugi Kup u Kekovoj eri. Riječani dominirali, Gavranović iz trećeg pokušaja pogodio za vodstvo  Rijeka je puno bolje otvorila okršaj na rasprodanom varaždinskom stadionu i već nakon 15 minuta mogla voditi 2:0. Prvo je u 10. minuti Mišić sjajnim proigravanjem vanjskom proigrao Gavranovića koji je pucao iz prve, ali je Zagorac obranio njegov udarac. Pet minuta kasnije ponovno je Gavranović imao priliku pucati, u gužvi ispred gola uspio je osvojiti loptu u duelu s trojicom dinamovaca, ali nedovoljno precizno. Rijeka je dominaciju okrunila u 24. minuti. Andrijašević je pobjegao Dinamovoj obrani i pucao iskosa, no Lešković je njegov udarac blokirao. Lopta je ponovno stigla do Andrijaševića koji je povratnom loptom uposlio Gavranovića, a napadač Kekove momčadi pogodio suprotni kut Dinamova gola.  Dinamo uzvratio iz prvog udarca u okvir gola Dinamo se u ovoj utakmici pojavio tek nakon primljenog gola. U 31. minuti je Soudani pobjegao obrani Rijeke, ali nije uspio svladati istrčalog Prskala. Ipak, Dinamo je do kraja prvog dijela izjednačio, iz prvog udarca u okvir gola. Nakon prekida lopta se odbila do Olma, a Španjolac topovskim udarcem s desetak metara probio vratara Rijeke.   Šok za Dinamo u prvoj minuti nastavka Očekivalo se da bi Dinamo u drugom poluvremenu konačno mogao zaigrati bolje, ali već u prvoj minuti nastavka uslijedio je šok za zagrebačku momčad. Mišić je ubacio iz kornera, a Gavranović na drugoj vratnici glavom zabio za 2:1.  Rijeka je pala, ali je snalažljivi Župarić dotukao Dinamo Kek je nakon toga zatvorio utakmicu, Rijeka je imala dosta sreće kada je Soudanijev udarac završio na gredi i izgledalo je da Riječani padaju u igri. Međutim, tada se Župarić nakon novog kornera najbolje snašao i lijevom nogom matirao Zagorca.    Do kraja utakmice Dinamovi nogometaši mogli su samo iskaliti bijes grubim prekršajima pa smo mogli vidjeti nekoliko neopreznih startova, kao i Hodžićev lakat Vešoviću nakon kojeg Dinamov napadač nije dobio ni žuti karton. Možda zato što je već imao jedan... Rijeka je u svom petom finalu osvojila četvrti Kup, dok je Dinamo ostao na 14 naslova u ovom natjecanju.