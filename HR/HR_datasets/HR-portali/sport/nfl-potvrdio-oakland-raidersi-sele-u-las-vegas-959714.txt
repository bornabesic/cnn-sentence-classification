S 31 glasom za i samo jednim protiv, vlasnici NFL momčadi dopustili su šefovima Oakland Raidersa da momčad presele iz okolice San Francisca u Las Vegas. Kockarska prijestolnica amerike tako će, nakon NHL momčadi Las Vegas Golden Knights, uskoro dobiti i prvu NFL momčad. Vlasnici Raidersa, ali i sama liga, nisu bili zadovoljni prijedlogom grada Oaklanda za novi stadion Raidersa, koji igraju na prastarom Oakland Coliseumu. U priču se uključio Las Vegas, koji već godinama želi NFL momčad. Nakon što je predstavljen projekt novog nevjerojatnog stadiona vrijednog 1,7 milijardi dolara, liga je gotovo jednoglasno izglasala preseljenje. Oakland Raidersi će se tako treći put u svojoj povijesti seliti. Godine 1982. iz Oaklanda su otišli u Los Angeles da bi se samo 13 godina kasnije vratili kući. Američke profesionalne lige godinama su se opirale idejama o profesionalnim momčadima u Las Vegasu, najviše zbog klađenja koje je jedno od glavnih grana tamošnje industrije. Strahovalo se da bi igrači mogli lako pasti pod utjecaj kladioničarskih lobija i mafija i tako kompromitirati sami sport. No, budući da je klađenje polako postalo opće prihvaćeno u SAD-u te ograde se polako ruše. Prošle godine NHL je izglasao proširenje lige na Las Vegas, pa će se od sljedeće sezone u najjačoj hokejaškoj ligi na svijetu igrati i Vegas Golden Knights. Raidersi neće odmah preseliti u Nevadu. Čekat će najmanje do 2019. godine dok se ne izgradi novi stadion i najrealnije je očekivati da će prvu sezonu u Vegasu odigrati 2020. godine.  Embed from Getty Images  Ideja o selidbi nije, naravno, lako prihvaćena u Oaklandu. Odmah nakon što je liga objavila preseljenje, na ulicama su se skupile tisuće navijača koji su protestirali dok su u Vegasu s oduševljenjem dočekali Raiderse. Treća je to selidba momčadi u NFL u samo godinu dana. Ramsi su se iz St. Louisa preselili u Los Angeles, a isti grad bit će domaćin Chargersima koji su otišli iz San Diega.