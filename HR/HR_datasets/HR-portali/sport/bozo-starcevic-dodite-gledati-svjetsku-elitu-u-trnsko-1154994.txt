Već petu godinu zaredom, najbolji hrvatski hrvači imaju priliku iskazati se pred svojom publikom i to u vrlo jakoj svjetskoj konkurenciji. Tako će biti i ovog vikenda i to u dvorani Trnsko, poprištu Grand Prix turnira Zagreb Open. - Zahvalni smo Svjetskom hrvačkom savezu (UWW) što je stavio naš turnir na hrvačku kartu svijeta i što je Zagreb učinio nezaobilaznom destinacijom uoči drugih Grand Prix turnira i velikih natjecanja, a ove godine je to Prvenstvo Europe u Novom Sadu. Naš turnir bit će jači no ikad. Imamo 150 prijava iz 20 zemalja Europe i svijeta. Sretni smo što će nam doći i šest olimpijskih medaljaša, ali i 20 svjetskih i europskih medaljaša, a po prvi puta nam stiže i reprezentacija Rusije, najjače hrvačke nacije na svijetu. Osim toga, u danima prije turnira održava se i hrvački kamp na kojem sudjeluju i borci i Japana, Južne Koreje, SAD-a, Mađarske... Bili smo uspješni domaćini dvama velikim natjecanjima mlađih uzrasta i UWW nam je poklonio svoje povjerenje. Grand Prix se dobija po kriteriju izvrsnosti i masovnosti, a mi smo ga dobili radi kvalitete natjecatelja. Stoga očekujemo vrhunske borbe i pravi sportski spektakl - kazao je predsjednik Saveza hrvačkih športova Grada Zagreba Milan Pavelić. Da je riječ o događaju kojeg vrijedi doći pogledati naglašava i hrvatski hrvački olimpijac Božo Starčević: - Svi koji su uživali gledati hrvanje na Olimpijskim igrama u Riju, hrvanje te razine mogu uživo gledati i u Trnskom. Takav borilački spektakl u drugim, amaterskim, sportovima u Zagrebu nisam vidio. Dođite nas bodriti, braću Žugaj, Etlingera, Hukleka, Kamenjaševića, mene.... Nakon 21 dana bazičnih priprema u Bugarskoj, ovo je prvi u nizu testova uoči Prvenstva Europe. Za ovaj turnir zauzeo se i zagrebački gradonačelnik Milan Bandić koji je istaknuo zašto je odlučio pogurati Zagreb Open kada je taj turnir izgledao puno skromnije. - Ponekad morate nešto prije vidjeti no drugi, da bi nekome dali prednost. Ako vidite prije drugih to je dobro, ali zna biti i problem jer vas tada obično hoće "curiknuti". No, glavni razlog da se ovom natjecanju da poseban status ipak su bili rezultati naših hrvača. Uostalom, ne možemo mi iskovati novog Vladu Lisjaka ako ništa ne uložimo. U Hrvatskoj ima 127 gradova, a samo njih 20 ima veći ukupni gradski proračun od 180 milijuna koliko iznosi proračun Sportskog saveza grada Zagreba koji iznosi 180 milijuna. Bilo bi suludo da te novce ne utrošimo pametno pa ćemo tako za dva tjedna podijeliti 30 milijuna kuna za financiranje vrhunskog sporta. >> I ove godine Zagreb na tri dana postaje središte svjetske hrvačke elite