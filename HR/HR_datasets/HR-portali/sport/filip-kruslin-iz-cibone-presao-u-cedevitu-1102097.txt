Hrvatski košarkaški prvak Cedevita objavio kako je danas potpisao trogodišnji ugovor s hrvatski reprezentativcem 27-godišnjim Filipom Krušlinom, koji je posljednje tri sezone proveo u Ciboni. Krušlin je nastupio na nedavnim olimpijskim kvalifikacijama u Torinu, te će predstavljati Hrvatsku i na Olimpijskim igrama u Rio de Janeiru (5-21. kolovoza). Igra na poziciji beka šutera, visok je 196 cm, a tijekom seniorske karijere osim za Cibonu, igrao je još za Dubrovnik, Bosnu, Zabok i Split. - Čast mi je što dolazim u redove trostrukih prvaka Hrvatske, u odlično organiziran klub s velikim ambicijama. Suigrače jako dobro poznajem, posebice kolege iz reprezentacije. Vjerujem da ću opravdati očekivanja ljudi koji su me doveli u klub i da ću se brzo prilagoditi kao i da ćemo ostvariti sve postavljeno pred nas u novoj sezoni - izjavio je Krušlin prije polaska u Rio. Prošle sezone Krušlin je u ABA ligi prosječno postizao 8.0 poena, 2.7 skokova i 2.3 asistencije za 21.8 minuta provedenih na terenu, u Ligi za prvaka uključujući i doigravanje imao je prosjek od 7.9 poena, 3.7 skokova i 0.5 asistencije za 23.4 minuta po utakmici, dok je u FIBA Eurokupu ubacivao 9.8 poena, 3.8 skokova i 2.8 asistencija. >> Šarić: Zaslužili smo ovo nakon svih tragičnih trenutaka; Simon: Ovo mi je najsretniji dan u životu