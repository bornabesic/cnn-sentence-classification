Na stadionu Cibalije mlada reprezentacija Hrvatske ugostila je Englesku u doigravanju za Europsko prvenstvo koje smo, nažalost, okončali neuspješno. Pred oko sedam tisuća ljudi propustili smo veliku šansu protiv jakog protivnika i tog listopada 2014. na vinkovačkom travnjaku sve oči bile su uprte u naše dragulje poput Pjace, Halilovića i Pašalića, dok se kod Engleza puno očekivalo od Shawa, Redmonda i Berahina. Imali su u napadu i Harryja Kanea koji je taman počeo kucati na vrata prve momčadi Tottenhama. Djelovao je poput Petera Croucha, gotovo pa se moglo postaviti pitanje: Što ovaj radi na terenu? Djelovao je nespretno, uspio je prebaciti cijeli gol iz velike šanse, ponekad bi mu se lopta krivo odbila od noge kod primanja... Da je netko u to doba rekao kako će baš taj šeprtljavi napadač postati svjetska klasa, proglasili bi ga ludim.  Dakako, Harry Kane (23) je bio osporavan i u svojoj domovini. Svjetski poznata videoigra stiže baš iz Velike Britanije, naravno, riječ je o Football Manageru koji se može pohvaliti bazom od preko 650 tisuća igrača. To je igrica koja ima određen utjecaj na stvaran svijet nogometa, budući da mnogi koriste njene podatke u skautingu igrača. Njihova preciznost pri procjeni igrača prilično je pouzdana, no znaju imati i poneki strašan kiks. Njihov najveći fijasko je Harry Kane. Procijenili su ga kao osrednje talentiranog igrača pa kasnije priznali da im je to najveća greška ikad. - Uh, Harry Kane, tu smo grdno pogriješili! Uvijek smo ga pratili, ali nismo dobro procijenili. Moram mu se osobno ispričati zato što smo krivo postavili stvari oko njega. Dugo je bio posuđivan niželigašima i mislili smo kako on nema dovoljan potencijal za velike stvari. Mi imamo prosjek pogrešaka 0.5% i baš je on zapao tu - započeo je glavni čovjek Sports Interactivea, proizvođača igrice, Miles Jacobsen.  Kasnije je otkrio kako mu je Harry poručio da je poslije toga tek zapeo s treninzima. E, baš im je pokazao! U intervju prije dvije godine, kad je postalo jasno da je zvijezda, medije je zanimalo kakvim životom živi izvan onog nogometnog. Svoju djevojku Katie Goodland upoznao je još u ranim školskim danima, a početkom siječnja dobili su curicu. - Odrastali smo zajedno, išli u školu skupa. Ona je pratila cijelu moju karijeru. Vidjela je koliko se sve može oteti kontroli, mi živimo običnim životom. Najviše uživamo šetajući naše pse - rekao je Kane. Kažu, živi poput umirovljenika. Harry nije fan alkohola, izlasci ga također ne zanimaju. Slobodno vrijeme troši na golf. Pomalo atipično za nekog tko u sebi ima irske krvi. Iako je rođen u Londonu, njegova obitelj doselila se iz irskog Galwaya, a Kane je u mlađim selekcijama bio dio Arsenalove škole nogometa. Bilo mu je devet godina i tamo su ga otpustili poslije samo godinu dana. Više od deset godina kasnije, Arsene Wenger počeo se hvatati za glavu. Pa, kako je moguće? Igrao mu je kojekakav Aliadiere, tukao se opasan novac za Jeffersa, bilo je tu još 'failova'. I Kanea otpuste samo poslije godinu dana... U srpnju 2009. potpisuje stipendijski ugovor s Tottenhamom. Igrajući za juniore zabio je 18 golova u 22 utakmice i već godinu kasnije dobiva profesionalan ugovor. Debitirao je u Liga kupu, ali za snažnu seniorsku konkurenciju još nije bio spreman.  - Kad je došao u juniorsku selekciju sa 15 godina, pokazao je smisao za nogomet, ali bio je premršav. Kretao se nekako čudno, nezgodno. Kao da se bojao. Ma, bio je nezgrapan. Ali, kad smo ga gledali podrobnije, shvatili smo da ima niz sposobnosti. Ima sjajnu tehniku, iznenadio je ljude koliko je znao s loptom. Taktički je vrlo fleksibilan i često je igrao u veznom redu. Sjećam se da jednom čak igrao zadnjeg veznog, ispred obrane - rekao je njegov bivši trener iz mlađih selekcija Alex Inglethorpe. Harry nije bio posebno fizički snažan, niti previše eksplozivan i brz. Mučio se čak i u juniorima. Izvlačio ga je tek 'svileni dodir' s loptom, taj nogometni talent.   I danas dok ga gledate na vrhuncu moći, lijepo se osjeti lakoća u igri, njegovi golovi djeluju prilično jednostavno, umjetnički. Uslijedile su posudbe u Leyton Orient, Millwall, Norwich i Leicester gdje je u tri godine zabio 14 golova kroz 56 nastupa. Možda je zato Miles Jacobsen procijenio kako Kane ipak nije nešto posebno da bi ga se etiketiralo kao 'wonderkida'. Nije mu teško padalo, važno je bilo da se razvija. Prvenstveno fizički da stasa, a gdje pronaći bolji poligon za to od 'krkljanca' u Championshipu i njegovih 46 žestokih kola u sezoni.  - Ono što mogu reći za njega, no nažalost ne i za većinu mladih igrača, to je da on ima strast za nogometom. On obožava nogomet, voli igrati i voli zabijati golove - govorio je također jedan od njegovih bivših trenera, Clive Allen. Kaneova eksplozija počinje 2014. Postaje prvotimac Tottenhama i u 34 utakmice zabija 21 gol. Englezi, pomalo čudni kakvi i jesu, nadjenuli su mu nadimak 'one season wonder'. Kažu, čudo za jednu sezonu koju nema šanse ponoviti. Samo je imao sreće. E, kad vi mene raz*ebete, ja dodam gas, rekao bi Zdravko Mamić, a isto se može primijeniti na Kanea. Iduću sezonu zabio je 25 komada u 38 utakmica. Sad više nije čudo za jednu sezonu, posipali su se Englezi. Dobar je... Koliko dobar? Toliko da je ove sezone u 30 utakmica zabio 29 golova. Drugu u nizu najbolji je strijelac Premiershipa. Znate, on je bio i tri mjeseca ozlijeđen i baš je taj period možda koštao Tottenhama ključnih bodova u bitci za naslov prvaka.  'Zlatnu kopačku' osvojio je u zadnje dvije utakmice prvenstva tako što je zabio sedam golova. Četiri Leicesteru, tri Hullu. Samo četvorica igrača zabila su više hattrickova od Harryja Kanea. On je ove sezone zabio četiri puta po tri komada u istoj utakmici, a tek su mu 23 godine. Više hattrickova od njega su zabili samo velikani Alan Shearer, Thierry Henry i Ruud van Nistelrooy. Harry Kane zabio je više golova (29) od Middlesbrougha (27). Napadaču Tottenhama za to je trebalo 110 udaraca prema golu, a putniku u Championship čak 241 više. - On ima prirodan talent za zabijanje golova. On je mlad, svjež i ima vrlo, vrlo dobar stav. Ono što mi se sviđa kod njega je to što se probija između obrambenih igrača. Kad ima šansu za tući po golu, tuče! Izvodi svoje udarce vrlo brzo što je lijepo za gledati - pričao je o njemu jedan od najvećih engleskih napadača Alan Shearer. Nakon što je Harry ponovno izrešetao Engleze, njegova Katie sarkastično je putem Twittera provukla onu staru - one season wonder...