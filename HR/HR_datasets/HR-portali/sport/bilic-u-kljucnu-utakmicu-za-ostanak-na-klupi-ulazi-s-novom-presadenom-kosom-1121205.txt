Pred Slavenom Bilićem danas je jedna od najvažnijih utakmica karijere otkako je postao trener. Njegov West Ham gostuje kod Crystal Palacea (18.30 sati), a izgube li čekićari, Slaven će ostati bez posla. Tako barem tvrde engleski mediji. A u tu tvrdnju nije teško povjerovati jer je West Ham ove sezone startao najgore u povijesti, nakon sedam kola ima samo četiri boda. Koliko se Biliću trese stolac najbolje pokazuje to što je na kladionicama najveći “zicer” da će prvi dobiti otkaz među trenerima u Premiershipu. Koeficijent na Bilića je samo 2,75. Pomalo neobično, ali u duhu engleskog fair-playa, potporu Biliću jučer je dao današnji suparnik, trener Palacea Alan Pardew. – Ako i izgubi od nas, West Ham bi trebao sačuvati Bilića, koji je jako dobar stručnjak. No, preseljenje na novi stadion i sudjelovanje u Europskoj ligi otežali su mu početak ove sezone. A uoči utakmice s Crystal Palaceom britanski mediji primijetili su da je Slavenu Biliću neobično brzo narasla kosa, pa nagađaju da je za vrijeme reprezentativne stanke bio na presađivanju kose. Nakon konferencije za novinare, održao je trening s kapom na glavi, a Britanci su zaključili da mu je bilo bitno sačuvati novu kosu od kiše. Mi se pak nadamo da će prije svega sačuvati posao i nakon današnje utakmice s Crystal Palaceom. 