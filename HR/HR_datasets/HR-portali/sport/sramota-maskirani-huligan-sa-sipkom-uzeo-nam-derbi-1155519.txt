Na Jadranskom derbiju 24. kola Prve HNL, između Hajduka i Rijeke (1:1), bilo je doista svačega. Od međusobnih verbalnih vrijeđanja navijačkih skupina Torcide i Armande, preko bakljade zbog koje je bio prekid pet minuta, pa sve do utrčavanja domaćih navijača u teren. No, krenimo redom. Rijeka je i dalje ostala jedina nepobijeđena momčad HNL-a. Hajduk je bio bolji, dugo je vodio sa 1:0, ali i s osvojenim bodom pomogao je Dinamu koji sada zaostaje četiri boda. Matjaž Kek nakon 16 utakmica i dalje je nepobijeđen protiv Hajduka, a na Kantridi je od 2013. godine. Zanimljivo je da je Rijeka do jučer četiri puta za redom slavila na Poljudu, a Hajduk je zadnji put slavio 2011. godine, u kolovozu Kek je nakon ovog susreta postao najdugovječniji trener na utakmicama između Rijeke i Hajduka – 16. put , a jedan manje ima Ivan Katalinić. Ako je netko pomislio da zbog lošijih igara Hajduka, te činjenice da se ne bore za vrh, navijači Hajduka neće doći u velikom broju taj se prevario. Došlo je preko 10.000 navijača Hajduka. A došlo je i 1500 navijača Rijeke. Nažalost, ubrzo je na tribinama počelo verbalno vrijeđanje. Dok je Armada navijala vičući “ubi, ubi tovara”, Torcida je uzvratila na još gori način. U nekoliko navrata izvjesili su natpis “Morem plovi jedna mala barka”. Bila je to asocijacija na temu dolaska navijača Rijeke u Split (op.a. trajektom). I ne bi tu bilo ništa sporno da taj natpis nije napisan ćirilicom?! U redu, brzo je taj transparent “nestao” s tribine, ali opet bio je dovoljno dugo da ga se primijeti. A isto je jako ružno bilo čuti s tribina gdje su bili navijači Hajduka kako odjekuje “Ubi, ubi, Srbina”. U nastavku novi “biser” Torcide”. U 55. minuti počela je velika bakljada. Stotine baklji palo je na atletsku stazu, ali i na travnjak. Dobro da neka nije pogodila riječkog vratara Prskala. A jedna je bila prilično blizu. Prekid je potrajao pet minuta, tijekom kojeg su domaći navijači “častili” Armadu i Rijeku s povicima – Srbe ne vrbe. Armada nije ostala dužna – Vi ste Titovi, Tito je vaš. I kada smo pomisli da je to sve, u sudačkoj nadoknadi dogodio se novi propust organizatora. S tribine gdje su bili navijači Hajduka došao je jedan navijač i pokušao udariti suca koji je bježao glavom bez obzira. Nitko do redara i policije nije ni trepnuo pa je još nekoliko navijača utrčalo. Navijač koji je preskočio ogradu i ušao u natjecateljski prostor, nakon čega je iz vatrogasne kante uzeo vatrogasnu metalnu štipaljku, uhićen je i nad njim je izvršeno kriminalističko istraživanje, priopćila je Policijska uprava splitsko-dalmatinske županije. I dok je sudac Zebec bježao od maskiranog navijača poput kakvog dobrog sprintera, igrači su mirno gledali što se događa. – U jednom trenutku vidio sam da jedna navijač trči prema igralištu. Nisam mislio da će se dogoditi nešto strašno, ali opet nije bilo ugodno – rekao je Marko Ćosić, stoper Hajduka. I u loži nije bilo sigurno. Prema Damiru Miškoviću, predsjedniku NK Rijeke, poletjela je jedna boca. – Ovo što se dogodilo potkraj utakmice nije dobro za nikoga, to je tužno. Kao što je i tužno to da me netko pogodio bocom u loži. To su ružne stvari – istaknuo je Mišković. >>Petev: Poništen autogol zbog zaleđa?! A da se dogodilo obrnuto, tri dana bi se pisalo samo o tome 