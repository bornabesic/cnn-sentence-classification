Foto: Getty Images/Guliver Image KINESKI klub Guizhou Zhicheng optužio je u subotu Brazilca Hulka da ih je na utakmici protiv njegovog Shanghai SIPG-a rasistički vrijeđao, a potom i fizički napao. Shanghai je pobijedio 3:0, a do incidenta, koji klub opovrgava, došlo je u poluvremenu nakon što su se treneri obiju momčadi porječkali tijekom utakmice. Hulk je u tunelu stadiona navodno prvo na engleskom rasistički vrijeđao stručni stožer protivničke momčadi, da bi onda nokautirao Guizhouova pomoćnog trenera Yua Minga, koji je završio na tlu. "Stranci ovdje zarađuju veliki novac i pomažu razvoju našeg nogometa. No, to im ne dopušta da nas mrze i rasistički vrijeđaju", stoji u priopćenju Guizhou Zhichenga, koji je najavio da će Brazilca prijaviti savezu. "Nemam pojma o čemu pričaju. Ja i Hulk bili smo prvi koji smo ušli u svlačionicu. Nikakvog incidenta nije bilo", rekao je Shanghaijev trener Andre Villas-Boas, a bilo kakav sukob demantiralo je i vodstvo njegova kluba. Hulk je u Shanghai došao prošle godine, a zarađuje 20 milijuna eura po sezoni.