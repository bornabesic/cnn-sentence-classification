Foto: Getty Images / Guliver Image PREKRASAN dvoboj odigrali su na Etihadu Manchester City i Leicester City u 37. kolu Premier lige. Momčad Pepa Guardiole slavila je 2:1 i napravila veliki korak prema plasmanu u Ligu prvaka sljedeće sezone.  Drugu pobjedu zaredom City je ostvario golovima Davida Silve u 29. nakon ubačaja Leroya Sanea s lijeve strane, dok je na 2:0 povisio Gabriel Jesus iz penala u 36. minuti, nakon što je Sanea u šesnaestercu srušio Yohan Benalouane. Međutim, sada već bivši prvak Engleske smanjio je "bombom" Shinjija Okazakija koji je fantastičnim volej udarcem probio Wilfreda Caballera u 42. minuti i time vratio nadu Lisicama da mogu stići do boda. Najveću priliku za 2:2 gosti su dobili u 77. minuti. Gael Clichy srušio je Riyada Mahreza (možda i na samoj liniji šesnaesterca), a na penal je pokazao sudac Robert Madley. Mahrez je krenuo zabiti za remi, ali se na putu do lopte oskliznuo, no ipak je postigao gol. Međutim, Madley ga je poništio jer je igrač dvaput dirao loptu prije nego što je šutirao. On je prvo loptu dotaknuo desnom, pa zabio lijevom nogom,  pa je tako momčad Craiga Shakespearea ostala bez boda, a City stigao do zlatne pobjede na kraju.