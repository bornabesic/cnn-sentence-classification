Košarkaši Milwaukeeja slavili su sa 97-83 na gostovanju u Torontu, gdje su odigrali prvu utakmicu serije prvog kruga NBA doigravanja i na taj način oteli Raptorsima prednost domaćeg terena, a prvo ime dvoboja bio je grčki reprezentativac Giannis Antetokounmpo sa 28 koševa i osam skokova. Ključnu prednost gosti su izgradili na početku posljednje četvrtine, kad su iskoristili lošu šutersku večer Raptorsa koji su završili dvoboj sa skromnih 36 % ubačaja iz igre. Osim sjajnog 22-godišnjeg Grka, Bucksi su dobili sjajan doprinos Grega Monroea s klupe, koji je ubacio 14 koševa uz 15 skokova. Odličan je bio i Milwaukeejev novak Malcolm Brogdon sa 16 poena i šest skokova, a po 11 koševa ubacili su Matthew Dellavedova i Tony Snell. Najefikasniji igrač Toronta bio je DeMar DeRozan sa 27 koševa, Serge Ibaka je spojio 19 poena i 14 skokova. Lošu večer imao je prvi razigravač Kyle Lowry ubacivši tek četiri koša uz šut 2/11, a podijelio je šest asistencija. Toronto će ponovno ugostiti Milwaukee u drugoj utakmici serije, koja će biti odigrana u noći s utorka na srijedu (1 sat iza ponoći po srednjoeuropskom vremenu). Košarkaši Utah Jazza ostvarili su vrijednu gostujuću pobjedu u prvoj utakmici prvog kruga NBA doigravanja, svladavši LA Clipperse u Staples Centeru sa 97-95, a pobjednički koš s istekom vremena postigao je veteran Joe Johnson. Vrijednost ove pobjede još je veća, ako se zna da su gosti već u prvoj minuti dvoboja ostali bez svog prvog centra Rudyja Goberta kojem je u jednom sudaru ozlijeđeno lijevo koljeno. Gobert je izašao iz igre i više se nije vraćao. Joe Johnson je sa 21 košem bio najbolji strijelac vrlo ujednačene momčadi iz Salt Lake Cityja koja se vratila u doigravanje nakon četiri sezone bez sudjelovanja u borbi za NBA naslov. Gordon Hayward je spojio 19 koševa i 10 skokova, George Hill je ubacio 16 poena, a centar Derrick Favors 15 te je tako uspješno zamijenio Goberta. Chris Paul je bio daleko najbolji igrač Clippersa sa 25 koševa, 11 asistencija i sedam skokova te najzaslužniji što je njegova momčad uopće dobila priliku za pobjedu. Blake Griffin je ubacio 26 koševa, ali u završnici nije napravio ništa dobro za svoju momčad. DeAndre Jordan je spojio 10 koševa i 15 skokova. Druga utakmica serije bit će odigrana ponovno u Los Angelesu, u noći s utorka na srijedu, s početkom u 4.30 sati iza ponoći po srednjoeuropskom vremenu. Košarkaši San Antonija idealno su otvorili svoje 20. uzastopno sudjelovanje u NBA doigravanju svladavši pred svojim navijačima Memphis sa 111-82 u prvoj utakmici prvog kruga. Iako su gosti odlično otvorili dvoboj te u prvoj četvrtini imali i prednost od 13 koševa, a Marc Gasol u prvom poluvremenu ubacio 25 koševa za Grizzliese, Spursi su već do poluvremena uspjeli nadoknaditi zaostatak.  Za konačan ishod odlučujućim se pokazalo razdoblje od 35. do  40. minute u kojem je domaća momčad serijom 19-0 stvorila prednost od 29 koševa (93-64), tako da su u završnih šest minuta oba trenera na teren poslali druge petorke. Kawhi Leonard je s 32 koša i pet asistencija bio najbolji igrač domaće momčadi. LaMarcus Aldrige je ubacio 20 poena, a Tony Parker 18. Kod gostiju Marc Gasol je s 32 koša i pet skokova bio uvjerljivo najbolji. Mike Conley je ubacio 13 koševa i podijelio sedam asistencija. Druga utakmica, također u San Antoniju, bit će odigrana u noći s ponedjeljka na utorak, s početkom u 3.30 sati iza ponoći po srednjoeuropskom vremenu. 