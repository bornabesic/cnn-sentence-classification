Nikad od osnutka HNL-a Rijeka nije ulazila u proljetni dio prvenstva s tako sjajnim perspektivama za naslov. Prerano je za predviđanje hoće li opet imati meč-loptu kao 26. svibnja 1999. kad joj je pobjeda nad Osijekom jamčila trofej, ali sudeći po formi koju već dugo potvrđuje, lovorike joj ne bi smjele izmaći. Rijeka je krenula u završnih 16 kola upravo pobjedom (3.2) nad Osijekom, klubom koji ju je onomad zaustavio odigravši neodlučeno na Kantridi, dok je Dinamo lagano svladao Varteks i u zadnji tren izbio na vrh. Rijekin jedini pravi suparnik Dinamo morao bi pobijediti u svih 16 utakmica da bi sasvim sigurno postao prvak (u prvoj svladao je Slaven Belupo s 1:0). Vrlo je malo vjerojatno da će modri ostvariti stopostotni učinak, koji bi podrazumijevao i pobjede u dva međusobna dvoboja s Rijekom. Podjednako su slabi izgledi da će momčad Matjaža Keka prosipati bodove nakon tako suverenog jesenskog marša. Lani samo jedan poraz Zadnji su poraz u HNL-u riječki bijeli pretrpjeli 21. veljače prošle godine – 0:3 od Dinama u Zagrebu. U iduće 33 utakmice postigli su 25 pobjeda i osam puta igrali neodlučeno, zgrnuvši 83 od mogućih 99 bodova (83,8 posto), uz razliku pogodaka 59:12. S takvim učinkom, da je ostvaren u jednoj sezoni, Rijeka bi sigurno bila prvak. Njezin postotak osvojenih bodova u tom razdoblju viši je čak i od Dinamovih 81,5 posto u sezoni 2014./2015. koju su plavi okončali bez poraza. Jednako je zanimljivo promotriti Rijekin zbirni učinak u protekloj i ovoj sezoni. Fijumani su 2015./2016. završili s jednim porazom, onim spomenutim od Dinama. To znači da su u 36 kola prošle i 21 kolo ove sezone izgubili samo jednu od 57 utakmica, uz gol-razliku 98:30! No ni to nije kraj zapanjujućim podacima o Rijekinoj uspješnosti: zadnji poraz od nekoga tko nije Dinamo Rijeka je pretrpjela 9. ožujka 2015. pokleknuvši pred Lokomotivom (0:1) pogotkom Jerka Leke u 90. minuti iz jedanaesterca. Iz toga proizlazi da je u protekla 23 i pol mjeseca Rijeka izgubila samo dva od 69 ligaških susreta, oba od Dinama! Da bismo došli do zadnjeg poraza Kekova sastava od kluba koji nije ni Dinamo ni Lokomotiva, moramo se vratiti do 19. travnja 2014., kad se s bijelima obračunao Osijek u Gradskom vrtu s 2:0. Da, istina je: od tog datuma, u 96 utakmica tijekom dvije godine i 10 mjeseci, nitko nije svladao Rijeku u prvenstvu osim dvaju bratskih zagrebačkih klubova, a u godinu i 11 mjeseci samo maksimirski modri! Takva bilanca daje naslutiti da će sadašnjem lideru za naslov biti dovoljno izbjeći poraze od Dinama jer joj nijedan drugi suparnik odavna nije dorastao. Rekorde mijenjaju za naslov Rijekin niz nepobijeđenosti u HNL-u još je daleko od Dinamova, koji je trajao 50 utakmica – od poraza (1:2) kod Istre 10. svibnja 2014. do posrnuća na Kantridi s jednakim ishodom 25. listopada 2015. No slutimo da je Riječanima rekord, iako dostižan, sporedna težnja u usporedbi s glavnom nagradom – prvim naslovom prvaka u klupskoj povijesti! Najdulja europska serija nepobijeđenosti iznosi 106 ligaških utakmica, a pripada Steaui iz Bukurešta od rane 1986. do jeseni 1989. U to je doba Steaua bila europski prvak i doprvak pa je razumljiva njezina potpuna dominacija u rumunjskim okvirima. Daleko na drugome mjestu, sa 63 susreta bez poraza između 2006. i 2008., nalazi se Sheriff iz Tiraspola.• 