U 17. kolu Premier lige u subotu su nogometaši Chelseaja došli do 11. pobjede u nizu, a Bilićev West Ham je opet spasio kapetan Mark Noble. West Ham je na domaćem terenu svladao Hull City sa 1:0, a strijelac je bio kapetan Noble u 76. minuti iz penala, kojeg je izborio najbolji igrač čekičara ove sezone Michail Antonio. Noble je mogao biti i tragičar, jer je prethodno umalo zabio autogol.  U prošlom kolu Mark Noble je zabio za pobjedu 1:0 protiv Burnleyja. Tako je West Ham upisao drugu pobjedu u nizu i pomakao se prema sredini ljestvice, na 13. mjesto, pa sada i trener Slaven Bilić lakše diše.  Chelsea je pobijedio u gostima Crystal Palace sa 1:0, a pobjednički gol postigao je Diego Costa u 43. minuti, i to mu je 13. gol ove sezone. Chelsea vodi s 43 boda, ispred Liverpoola i Arsenala koji imaju pod 34 boda, ali i utakmicu manje. U nedjelju Arsenal gostuje kod Manchester Cityja, a u ponedjeljak je na rasporedu "Merseyside derbi", odnosno dvoboj gradskih rivala Evertona i Liverpoola. Aktualni prvak Leicester je u 28. minuti ostao s igračem manje, jer je isključen njihov najbolji igrač Jamie Vardy, i to je bila značajna prednost za Stoke, koji je nakon poluvremena vodio 2:0 golovima Bojana Krkića (39. - 11m) i Joea Allena (45.+3). No, u nastavku lisci su pokazale karakter i sa igraćem manje došle su do remija 2:2, a strijelci su bili Leonardo Ulloa (74) i Daniel Amartey (88).  Večeras West Bromwich Albion dočekuje Manchester United. 