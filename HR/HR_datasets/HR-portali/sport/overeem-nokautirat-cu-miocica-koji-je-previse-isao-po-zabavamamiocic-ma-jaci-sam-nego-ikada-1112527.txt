Američki Hrvat Stipe Miočić (34), UFC-ov teškaški prvak, pred ispitom je karijere jer nepisano je sportsko pravilo da je prijestolje teže obraniti nego osvojiti. A osvojio ga je u svibnju u brazilskoj Curitibi nokautiravši domaćeg junaka Fabricija Werduma pred 45.000 gledatelja koji su mu skandirali da neće živ izaći iz kaveza. Nešto slično ovaj put u Miočićevu rodnom Clevelandu čeka izazivača Alistaira Overeema (36). I on će izaći pred ratobornu domaću publiku, dok će domaći borac morati dokazati da je satkan od posebna materijala i da šampionska slava na njemu nije ostavila traga. Ne toliko u smislu opijenosti statusom prvaka, koliko u smislu umnažanja obveza koje su iz toga proistekle. Izmorili ga medijski nastupi – Kad si prvak, sve se svodi na to da svi hoće svoj djelić tebe pa se postavlja pitanje jesi li u stanju ostati usredotočen ili nisi. Ako se pojavljuješ na bazenskim partijima, a vidjeli smo ga na nekoliko takvih, onda to znači da uživaš u životu, no kada mu ja oduzmem pojas, više neće biti tako. Znam da je Cleveland grad koji je dugo čekao da dobije prvaka i nekako mi je i žao što ću mu to oduzeti – kazao je Overeem, koji dobro zna koliko koncentracije odnose medijske i sponzorske obveze. A poznato je da Stipe baš i nije ljubitelj medijskih nastupa pa je doista moguće da ga je to omelo, posebice kada je imao i po 20-ak intervjua dnevno, kao što je bilo na dan kada je razgovarao s novinarom hrvatskog Fightsitea. – Meni se čini da je Stipe satkan od drukčijeg materijala, da je to jednostavno vrlo čvrst i žilav čovjek u svakom pogledu i da to na njega neće utjecati – ističe glavni urednik Fight Channela Marko Petrak i dodaje: – Premda je sjajan borac, valja znati da je Overeem u karijeri doživio čak 12 poraza nokautom. Devet u slobodnoj borbi i tri u kik boksu i da ima bradu upitne čvrstoće pa se sada bori puno opreznije i izbjegava izravne razmjene udaraca. A Miočić je pak suprotnost i njega ne možeš uspavati ni da ga letvom po glavi opališ. Doduše, uvijek postoje izgledi da primi neki udarac koljenom u glavu ili nogom u jetra, u čemu je Overeem jako dobar. Ipak, prednost je Miočićeva. I Stipe je poručio svojim navijačima da se ne trebaju brinuti, da ga naslov nije nimalo uljuljkao. – Kamo god sam išao, na kojem god sam se mjestu morao pojaviti, sa mnom su išli trener i sparing-partner i ništa se u mojem treningu nije promijenilo. Štoviše, trenirao sam čak i žešće nego prije – kazao je Miočić. Da bi se rasteretio od misli na borbu, Stipe se i ovih dana šalio pa se tako našalio i sa svojom suprugom Ryan, i to za potrebe jednog televizijskog priloga. Kladionice više vjeruju Stipi – Stipe je u privatnom životu veliko dijete koje se voli jako puno šaliti, no kada je zaključan u kavezu, on postaje “hladnokrvni ubojica” – objašnjava trener Marcus Marinelli. I dok kladionice daju prednost prvaku, a on najavljuje nokaut u prvoj rundi, Nizozemac prognozira KO u drugoj. U svakom slučaju, iskre će frcati jer ovo je teška borba koju možete gledati na hrvatskom Fight Channelu u nedjeljnu zoru (oko 6 sati). Iako je u kavezu “okrutni natjecatelj s instinktima primata”, kako su ga opisali u jednim američkim novinama, Stipe je izvan borilišta posve drugi čovjek, pa tako i na svojem poslu vatrogasca: – On možda jest najopasniji čovjek na planetu, no kada dođe k nama, onda je poput nekog klinca koji, ako je to potrebno, čisti i zahod – objasnio je Miočićev kolega vatrogasac Jamie Mecklemburg i dodao: – Kad mu dođe vrijeme najžešćih priprema, ipak se trudimo da ga poštedimo. 