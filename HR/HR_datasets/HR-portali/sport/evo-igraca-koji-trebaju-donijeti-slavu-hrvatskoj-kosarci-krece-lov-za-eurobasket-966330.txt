IZBORNIK hrvatske košarkaške reprezentacije Aleksandar Petrović objavio je u četvrtak popis igrača s kojima će 10. srpnja započeti pripreme i testirati ih od 19. do 23. srpnja na Kupu Borislava Stankovića u Kini, što će tim igračima biti prilika da se nametnu kao kandidati za ovogodišnji EuroBasket i za momčad koja će od studenog 2017. sudjelovati u kvalifikacijama za Svjetski kup.  Na Petrovićevom popisu našli su se igrači koji su većinom sudjelovali u reprezentativnim akcijama mlađih dobnih kategorija, gdje su s Hrvatskom osvajali odličja, a neki od njih konkurirali su i za seniorski sastav.   Na pripreme od 10. srpnja pozvano je ovih 15 igrača: Dominik Mavra (Karpoš Sokoli), Toni Katić (Cedevita), Goran Filipović (Split), Jakov Mustapić (Vrijednosnice Osijek), Josip Bilinovac (Jolly JBS), Luka Božić (Zagreb), Domagoj Bošnjak (Cibona), Ivan Ramljak (Zadar), Nik Slavica (bez kluba), Tomislav Zubčić (Nižnji Novgorod), Karlo Žganec (Cedevita), Antonio Vranković (Duke University), Filip Kraljević (CAI Zaragoza), Ivan Buva (Bilbao Basket) i Roko Badžim (Šibenik).  "Šansu sam dao igračima iz europskih klubova kao i naših A-1 ligaša koji će imati priliku pokazati svoju kvalitetu i pokušati se nametnuti u rosteru reprezentacije za EuroBasket 2017. te kvalifikacije za Svjetsko prvenstvo. Sve su to sjajni momci koji će kroz pripremni period sigurno pokazati najbolje od sebe", prokomentirao je Petrović svoj izbor.   "Ovo je filter prema reprezentaciji koja će nastupiti na EuroBasketu 2017. Trojica igrača s ovog popisa će sigurno dobiti šansu ući u reprezentaciju za EuroBasket i smatram da je ovo sjajna prilika za sve. Siguran sam kako ćemo u Kini vidjeti odlične predstave svih igrača i kako će se svaki od njih svojom željom i trudom htjeti izboriti za EuroBasket 2017. i kvalifikacije za SP. Nisu u Kini važne pobjede, koliko je važno vidjeti kvalitetu igrača i što od kojih pojedinaca možemo očekivati", zaključio je Aleksandar Petrović.  Od ove godine mijenja se sustav kvalifikacija za Svjetsko prvenstvo, odnosno Svjetski kup, kako je novo ime tog natjecanja kojem će 2019. godine domaćin biti Kina. Umjesto dosadašnje prakse da kontinentalna prvenstva koja se održavaju godinu uoči Svjetskog kupa budu kvalifikacijski filter, Međunarodna košarkaška federacija (FIBA) od studenog 2017. uvodi kvalifikacijski sustav sličan onom za svjetska nogometna prvenstva.   Europske reprezentacije, njih 32 među kojima je i Hrvatska, u prvom će krugu bit će podijeljene u osam kvalifikacijskih skupina po četiri. Tijekom studenog 2017. godine te veljače i lipnja 2018. bit će odigrane utakmice prvog kruga u dvokružnom sustavu. Nakon šest kola, po tri najbolje reprezentacije izborit će plasman u drugi kvalifikacijski krug.  U drugom krugu će ostati 24 reprezentacije koje će biti spojene u četiri skupine po šest, s time da će se prenositi rezultati iz prvog kruga. Novih šest kola bit će odigrano tijekom rujna i studenog 2018. te veljače 2019. godine. Tri najbolje reprezentacije iz svake skupine, ukupno njih 12, izborit će mjesto među 32 momčadi za Svjetski kup, kojem će domaćin biti Kina od 31. kolovoza do 15. rujna 2019. godine.  Uz domaćina Kinu i 12 europskih reprezentacija na Svjetskom kupu će sudjelovati sedam reprezentacija iz Američkih kvalifikacija (Sjeverna, Južna i Centralna Amerika), sedam najboljih iz Azijsko-oceanijske kvalifikacijske zone te pet najboljih reprezentacija iz Afričkih kvalifikacija.  Ždrijeb kvalifikacijskih skupina za sve zone bit će održan 7. svibnja u Guangzhouu.