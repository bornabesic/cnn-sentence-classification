Potpuno neočekivano košarkaši Bostona prekinuli su pobjednički niz Clevelanda slavljem 111-108 u trećoj utakmici serije finala doigravanja u Istočnoj konferenciji NBA lige, do kojeg su stigli tricom Averyja Bradleyja u posljednjoj sekundi dvoboja, čime su smanjili prednost prvaka na 2-1 nakon dva uvodna, domaća poraza. Kad je centar Clevelanda Tristan Thompson pogodio za vodstvo Cavaliersa od 21 koša (77-56) na 6:39 minuta od kraja treće četvrtine, činilo se da aktualni prvaci jurišaju prema još jednoj uvjerljivoj pobjedi protiv oslabljenih Celticsa, koji će do kraja doigravanja igrati bez svog najboljeg igrača Isaiahe Thomasa, zbog ozljede kuka. No, gosti se nisu predavali i na krilima šuterski raspoloženog pričuvnog razigravača Marcusa Smarta te čvrstom obranom stigli su do velikog preokreta i izbjegli 'metlu'. Smart je utakmicu završio sa 27 koševa, od kojih je njih 19 postigao u posljednjih 18 minuta utakmice, pogodivši sedam trica iz 10 pokušaja. Boston je do preokreta stigao odigravši odličnu obranu na LeBronu Jamesu, kojeg su limitirali na samo 11 koševa uz ukupan šut 4/13, za tricu 0/4, što je vođi Clevelanda najlošija utakmica u ovogodišnjem doigravanju, u kojem su Cavsi ostvarili deset uzastopnih pobjeda i bili bez poraza. Osim toga, gosti su u drugom poluvremenu zaustavili vanjski šut domaće momčadi koja je u prve 24 minuta pogodila 14 trica, a dvoboj završila sa 16 pogođenih. Boston je do prvog vodstva na utakmici, nakon početnih 2-0 i 5-3, došao u 44. minuti košem Kellyja Olynyka za 99-98. Nakon koša Ala Horforda Celticsi su 54 sekunde prije kraja poveli 106-103, ali je tricom odgovorio J. R. Smith. Na 30 sekundi prije kraja Šveđanin Jonas Jerebko pogodio je daleku dvicu za vodstvo gostiju 108-106, a deset sekundi prije kraja polaganjem je izjednačio Kyrie Irving. U posljednjem napadu, Boston je ubacio loptu za Marcusa Smarta, koji je do tada pogodio sedam trica, ali nije odlučio riješiti utakmicu, već je pričekao dogovoreno oslobađanje Averyja Bradleyja. Ovaj je ostao sam na trici, šutirao, lopta je pogodila prvi obruč, udarila u ploču i na kraju uz dosta sreće ipak prošla kroz mrežicu za konačnih 111-108. Bradley je završio dvoboj sa 20 koševa, gađajući trice 3/8. Centar Al Horford je ubacio 16 koševa uz šest asistencija, a Kelly Olynyk je, kao igrač s klupe,doprinio pobjedi sa 15 poena. Jae Crowder je ubacio 14 koševa i imao 11 skokova. Kyrie Irving je sa 29 koševa i sedam asistencija bio najbolji igrač Clevelanda. Sjajan je u prvom poluvremenu bio Kevin Love koji je u tom dijelu ubacio 22 od svojih 28 koševa, ali samo šest u nastavku. Tristan Thompson je dvoboj završio sa 18 poena i 13 skokova. Četvrta utakmica u seriji na rasporedu je u noći s utorka na srijedu (2.30 sati iza ponoći), kada će momčad Clevelanda pred svojim navijačima imati priliku popraviti dojam iz treće utakmice. U noći s ponedjeljka na utorak (3 sata iza ponoći) San Antonio će u svom AT&T Centeru pokušati izbjeći 'metlu' u srazu s Golden Stateom, koji vodi 3-0 u seriji finala Zapadne konferencije. Rezultati NBA doigravanja, 21.5. FINALE ISTOČNE KONFERENCIJE Cleveland - Boston   108-111 (Cleveland vodi u seriji sa 2-1)