Završili su na trećem mjestu u Bundesligi i osigurali izravan ulazak u Ligu prvaka, u tom su natjecanju ove sezone dogurali do četvrtzavršnice, a na koncu su osvojili njemački Kup. Borussia Dortmund nije imala najuspješniju sezonu, ali ne može se nikako reći da je ona bila loša. Završili su na trećem mjestu u Bundesligi i osigurali izravan ulazak u Ligu prvaka, u tom su natjecanju ove sezone dogurali do četvrtzavršnice, a na koncu su osvojili njemački Kup. Ipak sve to nije bilo dovoljno strategu Thomasu Tuchelu da sačuva posao. Otkako je prije dvije godine preuzeo klupu od Jurgena Kloppa, ‘Baby Klopp’ kako su mu tepali, vratio je prepoznatljivu Borussijinu igru iz zlatnih dana njegova prethodnika Kloppa, takozvani, ‘gegenpresing’. Tuchel je pokazao da je dostojan nasljednik Kloppu, ali očigledno je da nije uspio zadovoljiti vodstvo kluba i nadmašiti ono što je njegovu prethodniku uspjelo, a nije pomogao ni sukob. Mladi trener sukobio se s vodstvom kluba prije nekog vremena i bilo je jasno kako se samo čeka kraj sezone za prekid suradnje. Sastanak s upravom trajao je samo 20 minuta, a Tuchel se preko Twittera oprostio od navijača ovim riječima: “Hvala vam za ove dvije krasne godine prepune događaja i uzbuđenja. Šteta što više ne ide”. Tuchelov odlazak i nije neka vijest, ali zanimljiva su imena njegova nasljednika. Naime, u igri je bivši izbornik Hrvatske, Niko Kovač, koji je napravio čudo ove sezone s Eintrachtom. Sve dok mu momčad nisu pokosile ozljede, Kovač je konkurirao za mjesto koje vodi u Europsku ligu, a jedno vrijeme i Ligu prvaka. Na koncu je završio na 11. mjestu, ali igrao je u finalu Kupa s Borussijom i zamalo napravio iznenađenje. Drugi kandidat je Švicarac Lucien Favre. Riječ je o treneru koji njeguje brz, napadački nogomet i ima dobar renome. U Njemačkoj je vodio i preporodio BMG i s dna Bundeslige dovukao ih je do Lige prvaka, a trenutno je sezonu završio na trećem mjestu francuske lige kao trener Nice.