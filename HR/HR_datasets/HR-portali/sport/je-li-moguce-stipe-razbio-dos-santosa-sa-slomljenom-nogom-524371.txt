Da nije išao na brzi nokaut, Stipe Miočić vjerojatno bi morao predati borbu Junioru dos Santosu! Razornom desnicom vratio je Cigana na tvorničke postavke i drugi put zaredom obranio UFC naslov, ali šepajući je izašao iz ringa. - Evo nas sa šampionom, da te prvo pitam, kako je noga? Gadno izgleda - nije iskusnom Joe Roganu promakla natečena Stipina potkoljenica tražeći prve impresije hrvatskog borca nakon nokauta u prvoj rudni u Dallasu. - Uh, užasno je, boli. Zahvatio me. Moram to ići pregledati - odgovorio je Stipe, kojeg je Dos Santos nekoliko puta dobro pogodio 'low kickom'. U jednom od posljednjih 'low kickova' prije nokauta, vidjelo se da je Stipe uzdrman i da mu je Dos Santosov udarac napravio dosta štete. No Stipe je boksačkom tehnikom razbio Cigana. Da nije krenuo po nokaut, tko zna koliko bi izdržao s takvom nogom. - Pogodio sam ga s nekoliko dobrih 'low kickova', vidio sam da je uzdrman. To je bio plan, čekati šansu. Mislio sam si, čovječe, pa ovo je sjajno, još minuta ili dvije i gotov je. A onda me pogodio i ničeg se više ne sjećam - rekao je Dos Santos. Oduševljeni su bili i fanovi koji su pratiti borbu uživo. - Pa čovjek je dobio sa slomljenom nogom - komentari su na Twitteru. Na drugoj nozi Stipe je tetovirao povijesni hrvatski grb. - Mi Hrvati smo ratnici, s nama nema igre. Čvrsti smo. Baka mi je pričala o djedu, boksao je i bio je žestok tip - rekao je Stipe u ranijim intervjuima. I stvarno, nema šale s njim...       