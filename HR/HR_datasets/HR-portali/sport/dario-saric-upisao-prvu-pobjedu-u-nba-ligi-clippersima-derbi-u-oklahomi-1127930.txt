Košarkaši Philadelphia 76-ersa u svojoj su osmoj ovosezonskoj utakmici u NBA ligi ostvarili prvu pobjedu svladavši na svom parketu Indiana Pacerse sa 109-105 nakon produžetka, a hrvatski reprezentativac Dario Šarić je za 28:48 minuta provedenih na parketu postigao osam koševa (šut za dva 2-4, trica 1-2, slobodna bacanja 1-1) uz pet skokova, dvije asistencije i tri osvojene lopte. Sixersi i Pacersi odigrali su drugu međusobnu utakmicu u tri dana i u obje se pobjednik odlučivao u produžetku, ali ovoga puta uspješnija je bila momčad iz Philadelphije. Briljirao je "rookie" Joel Embiid koji je postigao sve važne koševe u produžetku i utakmicu završio sa 25 poena i sedam skokova. Kod gostiju najbolji je bio Paul George sa 26 ubačaja i devet skokova. Philadelphia je sada na omjeru pobjeda i poraza 1-7, dok je Indiana pala na učinak ispod 50 posto - 4-5. Od dvojice hrvatskih igrača u sastavu Orlando Magica protiv Utah Jazza priliku je dobio Damjan Rudež, koji je u 74-87 domaćem porazu sudjelovao s tri poena (šut za tricu 1-1), te po dva skoka i osvojene lopte za 16:22 minuta provedenih na terenu, dok je Mario Hezonja čitavu utakmicu ostao na klupi. Domaći je sastav devet i pol minuta prije kraja vodio sa 70-66, ali do kraja susreta je ubacio tek četiri poena, dok su gosti ubacili 21 i stigli do na kraju uvjerljive pobjede. Sastav Jazza predvodio je Gordon Hayward sa 20 koševa, 10 skokova i 8 asistencija, dok je najučinkovitiji kod Magica bio Evan Fournier sa 21 ubačajem. Utah je sada na omjeru 6-4, a Orlando na 3-6. Prvaci Cleveland Cavaliersi zadržali su vodeću poziciju u Istočnoj konferenciji 105-94 pobjedom protiv ove sezone neuvjerljivih Washington Wizardsa, a u toj utakmici LeBron James je postao najmlađi igrač u povijesti koji je stigao do brojke od 27,000 poena u karijeri. James je do tog učinka stigao sa 208 dana manje od dosadašnjeg rekordera Kobea Bryanta, a susret je okončao sa 27 koševa i 10 skokova. Najefikasniji kod prvaka ipak je bio Kyrie Irving sa 29 ubačaja, dok je John Wall zabio 28 poena za domaće. Cavsi su sada na omjeru 7-1, dok su Wizardsi pali na 2-6. Derbi večeri odigran je u Oklahoma Cityju gdje su Los Angeles Clippersi svladali domaći Thunder sa 110-108. Sastav iz Los Angelesa je 48 sekundi prije kraja imao vodstvo 109-104, ali s nekoliko promašenih slobodnih bacanja pružili su priliku domaćima za preokret u samoj završnici. Thunder je imao 10 sekundi za posljednji napad, a Russell Westbrook je pokušao tricom donijeti pobjedu svojoj momčadi no nije bio precizan. Blake Griffin, koji je odrastao u Oklahomi, bio je najefikasniji kod pobjednika sa 25 pogodaka, Chris Paul je dodao 17 uz 10 asistencija i 6 skokova, dok je kod poraženih Westbrook bio nadomak još jednog "triple-double" učinka sa 29 poena, 14 skokova i 9 asistencija. Clippersi su trenutačno vodeći sastav lige s učinkom 8-1, dok je Thunder pao na 6-3. Vrlo je zanimljivo bilo i u Charlotteu gdje su Toronto Raptorsi svladali domaće Hornetse sa 113-111, pa obje momčadi sada imaju omjer 6-2. Raptorsi su pola minute prije kraja poveli sa 109-102, a u preostalom vremenu domaći su uspjeli ubaciti tri trice, no gosti su također bili precizni, ali s linije slobodnih bacanja i nisu dopustili preokret. Posljednju tricu za domaće postigao je Kemba Walker 0.4 sekunde prije zvuka sirene, ali to je bilo dovoljno tek za ublažavanje poraza. Tom tricom Walker je zaokružio svoj učinak na 40 koševa, a usto je imao i 10 skokova. Goste iz Kanade do pobjede je predvodio trenutačno najbolji strijelac lige DeMar DeRozan sa 34 ubačaja.  Philadelphia - Indiana         109:105 - produžetak Dario Šarić igrao je 28:48 minuta za Philadelphiju i postigao 8 koševa (šut za dva 2-4, trica 1-2, slobodna bacanja 1-1) uz 5 skokova, 2 asistencije i 3 osvojene lopte Orlando - Utah             74:87 Damjan Rudež igrao je 16:22 minuta za Orlando i postigao 3 koša (trica 1-1) uz po 2 skoka i osvojene lopte, dok Mario Hezonja nije ulazio u igru San Antonio - Detroit         96:86 Boston - New York         115:87 Oklahoma City - LA Clippers     108:110 Washington - Cleveland         94:105 Charlotte - Toronto         111:113 Portland - Sacramento         122:120 - produžetak LJESTVICE EASTERN CONFERENCE ATLANTIC DIVISION    1. Toronto       6 2 .750 -       2. Boston        4 4 .500 2       3. New York      3 5 .375 3       4. Brooklyn      3 5 .375 3       5. Philadelphia  1 7 .125 5       CENTRAL DIVISION 1. Cleveland     7 1 .875 -       2. Chicago       5 4 .556 2 1/2   3. Milwaukee     4 4 .500 3       4. Detroit       4 5 .444 3 1/2   5. Indiana       4 5 .444 3 1/2   SOUTHEAST DIVISION 1. Charlotte     6 2 .750 -       2. Atlanta       6 2 .750 -       3. Orlando       3 6 .333 3 1/2   4. Miami         2 5 .286 3 1/2   5. Washington    2 6 .250 4       WESTERN CONFERENCE NORTHWEST DIVISION 1. Oklahoma City 6 3 .667 -       2. Utah          6 4 .600 0 1/2   3. Portland      6 4 .600 0 1/2   4. Denver        3 5 .375 2 1/2   5. Minnesota     2 5 .286 3       PACIFIC DIVISION 1. LA Clippers   8 1 .889 -       2. Golden State  7 2 .778 1       3. LA Lakers     5 4 .556 3       4. Sacramento    4 7 .364 5       5. Phoenix       3 6 .333 5       SOUTHWEST DIVISION 1. San Antonio   6 3 .667 -       2. Houston       5 3 .625 0 1/2   3. Memphis       4 4 .500 1 1/2   4. Dallas        2 6 .250 3 1/2   5. New Orleans   1 8 .111 5       >> Tjednik Max! i sport Večernjeg lista pratite i na Facebooku 