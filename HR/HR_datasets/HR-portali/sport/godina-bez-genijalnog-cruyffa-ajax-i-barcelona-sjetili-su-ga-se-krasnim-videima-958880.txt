Screenshot: Twitter JEDAN od najboljih nogometaša svih vremena, Johan Cruyff, umro je prošle godine na današnji dan, u 68. godini života nakon duge i teške bolesti.  "Dobio sam prvo poluvrijeme..." Cruyffu je 2015. dijagnosticiran rak pluća, nakon čega je hospitaliziran i podvrgnut terapiji. U posljednjem obraćanju javnosti poručio je da je dobio prvo poluvrijeme protiv opake bolesti, ali, nažalost, nije uspio. Umro je u Barceloni, jednom od dva njegova grada, a drugi je bio Amsterdam, gdje se rodio. Zašto je Cruyff bio tolika faca? Velikog nogometnog vizionara, inovatora, igračkog, trenerskog i pedagoškog genijalca te čovjeka čelične volje, istaknute karizme i nepokolebljivih stavova, formiralo je i poznatim učinilo nekoliko ključnih životnih trenutaka i okolnosti. Žgoljavi dječarac kojem je nogomet bio bijeg iz bijede Rođen neposredno nakon Drugog svjetskog rata (1947.) u Nizozemskoj, gdje se niti tri godine ranije umiralo od gladi, u radničkoj obitelji blizu starog Ajaxovog stadiona De Meer, od ranih dana postao je opsjednut nogometom i klubom iz susjedstva. U tome je veliku ulogu odigrao njegov otac, koji je umro kada je malom Hendriku Johannesu bilo samo 12 godina. Ali žgoljavog dječaka smrt voljenog oca nije pokolebala ili bacila u samosažaljenje zbog velikog udarca koji je zagorčao ionako težak život, nego se još više posvetio nogometu, čvrsto riješen da se tako izvuče iz bijede. Počeo je trenirati u mladim kategorijama Ajaxa, a u klubu mu se uskoro priključila majka, kao čistačica.  Ajax i Barcelonu pretvorio je u velike klubove Tijekom igračke karijere Cruyff je s Ajaxom osvojio naslove europskog prvaka 1971., 1972. i 1973. godine, te šest naslova prvaka Nizozemske prije no što je prešao u Barcelonu, gdje je tijekom pet godina osvojio jedan naslov španjolskog prvaka i jedan španjolski Kup.  Kao trener je tri godine vodio Ajax (1985-1988) i osvojio dva naslova prvaka Nizozemske te Kup kupova (1987), a potom je proveo osam godina na klupi Barcelone s kojom je 1992. godine osvojio prvi naslov europskog prvaka za "ponos Katalonije". Usto je četiri godine zaredom osvajao naslov španjolskog prvaka (1991-1994). Godine 1991. podvrgnuo se zahtjevnoj operaciji srca, a trenersku je karijeru okončao 1996. godine, nakon što je dobio otkaz u Barceloni. Najljepši nakloni najzahvalnijih velikom Johanu Logično je dakle da su prvu godišnjicu njegove smrti s najvećom pažnjom obilježili u Ajaxu, i to ovim lijepim kratkim filmom, koji prati njegov život u nogometu od siromaštva dječačkih dana do onih kada je bio svjetska superzvijezda: Barcelona se naravno Cruyffa prisjetila njoj najdražom uspomenom na velikana, jednom od njegovih najboljih utakmica bogate karijere, kada je predvodio Barcu do pobjede kod Reala 5:0 u sezoni 1973/74, kojom je nakon 14 godina vratio nalsov prvaka na Camp Nou. Cruyffa u Barceloni ističu kao igračkog i trenerskog ideologa, arhitekta i graditelja "crkve", utemeljitelja klupske filozofije i načina igranja sve do danas, pa mu je, uz fotografije njega u dresu nogometaša i trenerskoj trenerci, posvećena i poruka "S tobom smo naučili sanjati": Predsjednik Josep Maria Bartomeu se, uz poruku "Uvijek u našim mislima", sjetio Cruyffa koreografijom preko cijelog Camp Noua s natpisom "Hvala Johan". Nizozemski nogometni savez također je na društvenim mrežama prigodno komemorirao prvu godišnjicu smrti najvećeg nizozemskog nogometaša svih vremena: