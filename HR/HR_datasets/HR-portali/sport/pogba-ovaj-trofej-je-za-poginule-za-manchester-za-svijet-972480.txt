Foto: Getty Images/Guliver Image PAUL Pogba (24) nije zabio gol 19 utakmica u svim natjecanjima, a jučerašnji protiv Ajaxa u finalu Europske lige mu je bio drugi uzastopni i možda najvažniji u karijeri. Francuz je, uz Herreru i Fellainija, bio najbolji Unitedov igrač u, za njega, vrlo teškom životnom razdoblju. Francuzu je prije dva tjedna preminuo otac, nakon čega je dosta osobno primio teroristički napad u Manchesteru u kojem je poginulo 22 ljudi. "Takvi događaji su šok za cijeli svijet. Morali smo ostati koncentrirani i fokusirani, što zaista nije bilo lako. Pobijedili smo za divan grad Manchester, dali smo sve od sebe za njih. Igrali smo za Englesku, igrali smo za sve poginule, igrali smo za svijet", rekao je Pogba, koji je u 18. minuti zabio za vodstvo, a Mkhitaryan je potvrdio pobjedu. Titulu igrača utakmice odnio je Ander Herrera, koji je "pojeo" Ajaxove veznjake u suradnji s jučer odličnim Fellainijem. "Dan prije utakmice bili smo devastirani. Nije nam bilo ni do čega i u takvim uvjetima je jako teško trenirati. No, trener nam je rekao da nam nema druge nego pobijediti za sve žrtve. Ovo je samo nogomet, život je nešto potpuno drugo. Ako smo ovim trofejem pomogli ljudima barem jedan posto da im bude lakše, mi smo sretni", rekao je Herrera.