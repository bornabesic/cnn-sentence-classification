UFC prvak u poluteškoj kategoriji Daniel Cormier je ponovio svoj stav o MMA borcima u boksačkom ringu, koji je prvi put iznio prije nekoliko dana. Naime, Cormier je jedan od rijetkih MMA boraca koji ne vjeruje kako bi mogao ugroziti boksačke svjetske klase pa je tako izjavio da bi ga Anthony Joshua vrlo brzo nokautirao da nekako dođe do međusobnog meča, piše Fightsite. U razgovoru za FOX Sports, Cormier je ponovio stav te je poručio i svojim kolegama: “Ne činite to!” Tu je prije svega mislio na McGregora, Manuwu i Miočića – tri UFC zvijezde koje planiraju ukrstiti rukavice s ponajboljim boksačima svijeta. McGregorov dvoboj protiv Mayweathera je gotovo dogovoren, Manuwa javno agitira oko svog meč protiv sunarodnjaka Davida Haya, a Stipe je nakon trijumfa protiv Dos Santosa izjavio da bi bio kompetitivan protiv Anthonyja Joshue. - Gledajte, James Toney se borio u UFC-u i dobio batine. Nije nam bilo teško mnogo puta prikazati snimku kako Randy Couture pobjeđuje Jamesa Toneya. Tako će biti i obrnuto. Boksački promotori će konstantno prikazivati video u kojem se Anthony Joshua igra sa svjetskim prvakom u teškoj kategoriji Stipom Miočićem ili video Manuwe. Daj molim vas… da moramo gledati kako se David Haye igra s Manuwom. Bit će sramotno - objasnio je Cormier za FOX Sports. Cormier razumije motivaciju svojih kolega. Ona se zove – novac. - McGregor se naravno može boriti protiv Mayweathera i rekao sam to nekoliko puta, izgubit će. A ostali ovi dečki o kojima pričam će također biti pometeni, a neće zaraditi toliki novac. - To nije dobro. To nije dobro za UFC. Conor, svaka ti čast…zaradi novac, ali nemoj se osramotiti. A to bi se moglo dogoditi.. - zaključio je Cormier.