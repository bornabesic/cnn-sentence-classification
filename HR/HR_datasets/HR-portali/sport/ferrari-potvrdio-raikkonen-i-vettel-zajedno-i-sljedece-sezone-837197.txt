Foto: Hina FERRARIJEVA vozačka postava će u sljedećoj sezoni Svjetskog prvenstva Formule 1 ostati nepromijenjena, objavili su u srijedu u priopćenju iz talijanske momčadi, čime su prekinuli medijske špekulacije o odlasku Finca Kimija Raikkonena. "Scuderia Ferrari objavljuje da je obnovila tehnički i vozački ugovor s Kimijem Raikkonenom. Vozačku postavu činit će Finac i Sebastian Vettel", stoji u kratkom priopćenju iz Maranella uoči vikenda u kojem će se nedjeljnom utrkom za Veliku nagradu Belgije na stazi Spa-Francochamp nastaviti ovogodišnje nadmetanje vozača Formule 1. Raikkonen je s Ferrarijem 2007. osvojio naslov svjetskog prvaka, a u momčad se vratio prošle godine. Za tekuću sezonu pridružio mu se četverostruki svjetski prvak iz Red Bulla Sebastian Vettel koji je za upravljačem bolida s propetim konjićem ostvario dvije pobjede u 2015. Vođa momčadi Maurizio Arrivabene držao je otvorenom mogućnost da 35-godišnjeg Finca zamijeni novim vozačem, ali u srijedu je takva mogućnost otklonjena. U nagađanjima tko bi mogao biti Vettelov novi suvozač najčešće je spominjan Raikkonenov sunarodnjak Valtteri Bottas iz Williamsa, a pojavljivala su se i imena Nijemca Nice Hulkenberga iz Force Indije i Australca Daniela Ricciarda iz Red Bulla. Raikkonen je u ovoj sezoni dosad skupio 76 bodova, a najbolji plasman mu je bilo drugo mjesto na Velikoj nagradi Bahreina.