RIJEKA je na korak do ostvarenja povijesnog uspjeha. Nogometaši s Kvarnera u svojoj povijesti osvajali su Kupove i bivše nam države, ali i u Hrvatskoj. Ali nikad u svojoj povijesti nisu bili državni prvaci. Tri kola prije kraja prvenstva Rijeka je vodeća na ljestvici, s pet velikih bodova ispred Dinama i na pragu je najvećeg uspjeha u klupskoj povijesti. Riječani imaju sjajnu momčad, iskusnu, dobro posloženu i još bolje selektiranu. Ipak, ključ uspjeha kluba s Kvarnera je njihov trener Matjaž Kek. Slovenski trener već je četiri godine na klupi Rijeke i u tom razdoblju postigao je zaista impresivne rezultate. Pečat koji je ostavio u Rijeci nije ostao nezapažen i sve je više zainteresiranih klubova koji žele njegove usluge. Jedan od klubova koji bi rado vidjeli na svojoj klupi Keka je i Crvena zvezda. Srpski mediji prije nekoliko dana pisali su kako beogradski klub planira dovesti Slovenca, ali Kek je te špekulacije demantirao i otkrio je kako ne namjerava otići iz Rijeke. ''Nema tu ništa od istine. Sve su to obične špekulacije, sve je to dio igre. Nekad netko nešto kaže, totalno bez pokrića i onda krene stampedo. S Rijekom imam ugovor do 15. lipnja, a onda ga produžavamo do 2021. Sve je dogovoreno s predsjednikom kluba, rukovali smo se i samo još fali potpis. Svaka moja misao i svi moji planovi vezani su isključivo za Rijeku'', otkrio je Kek za Večer iz Slovenije. Zvezdu će do kraja sezone voditi proslavljeni bivši nogometaš Boško Đurovski.