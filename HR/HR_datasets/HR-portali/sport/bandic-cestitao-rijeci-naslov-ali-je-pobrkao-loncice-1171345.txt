Zagrebački gradonačelnik Milan Bandić našao je sinoć vremena dok je čekao rezultate lokalnih izbora i čestitao nogometašima Rijeke naslov prvaka Hrvatske. No, Bandiću se potkrala greška pa je Riječanima čestitao pobjedu nad Slaven Belupom iako su jučer osvojili naslov nakon slavlja nad Cibalijom (4:0). S Belupom su igrali u prošlom kolu. "Svim nogometašima HNK Rijeka, upravi na čelu s Damirom Miškovićem, stručnom stožeru na čelu s trenerom Matjažem Kekom i svim navijačima Rijeke, u ime grada Zagreba i svoje, kao gradonačelnik grada Zagreba i kao predsjednik GNK Dinamo upućujem  najiskrenije čestitke na uvjerljivoj pobjedi nad Slaven Belupom i velikom, povijesnom uspjehu vašega kluba, koji je  u cijeloj sezoni  suvereno krojio put do osvajanja prvenstva Hrvatske – po  prvi puta u svojoj povijesti.  Znam da Rijeka slavi i slavi s pravom, jer iza uspjeha veliki je rad, veliki trud, onaj nogometni organizacijski, i sjajno zajedništvo kluba i navijača Rijeke.  Pred vama je jedna važna europska sezona u kojoj ćete braniti boje Hrvatske, Želim vam puno sreće i uspjeha  i na europskoj sceni", poručio je Bandić koji je u prvom krugu izbora za gradonačelnika osvojio 31 posto glasova. Nakon toga se ispravio i poslao priopćenje s ispravnim nazivima klubova.