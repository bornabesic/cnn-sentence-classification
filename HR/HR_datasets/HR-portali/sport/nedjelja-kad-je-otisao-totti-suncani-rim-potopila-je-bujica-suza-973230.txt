Screenshot: Twitter PRAZNINU i TUGU osjećaju svi koji vole nogomet. Otišao je zadnji bastion vjernosti i lojalnosti u sportu u kojem tih vrlina više nema ni u kadetskim, a kamoli danima kada se od Amerike do Kine lovi "zadnji ugovor" karijere. Jer kako ove brojke objašnjavaju, junak ove priče u 25 sezona odigrao je 786 utakmica, postigao 307 golova, ali sve to u samo jednom dresu: Francesco Totti u 40. godini odigrao je zadnju utakmicu za Romu, jedini klub njegova života, a emocije koje su se tog dana slile na Olimpico savladale su baš sve prisutne. Ili kako je napisao jedan navijač: "Totti plače, njegova žena Ilary plače, njihova djeca plaču, navijači plaču, stadion plače, snimatelji plaču, svi mi plačemo:" Velika, golema tuga zbog Tottijeva oproštaja, potpuno je nadvladala osjećaj ponosa i sreće što su njegovi bližnji, od obitelji, preko suigrača do navijača, imali privilegiju uživati u njegovim igrama. Tako je s ljudima koji za života postanu simboli. Totti je navijačima Rome kult, totem koji se umirovljenjem pred njihovim očima sveo na razinu običnog smrtnika, a vjernici, posebno oni koji poput vatrenih navijača ne samo da vjeruju, nego slijepo i bespogovorno obožavaju, ne podnose takve spoznaje. Zato je jedna Tottijeva vjernica njegovo umirovljenje stavila uz bok najvećim tragedijama koje su zadesile Rim - Velikom požaru, ubojstvu Cezara i invazijama barbarskih plemena. Ali, tek Tottijevim oproštajem zaokružen je Pad Rimskog Carstva: Ceremonija koja se pretvorila u komemoraciju počela je Tottijevim izlaskom iz utrobe Olimpica, ali ne na centar, nego ispod južne tribine, gdje su navijači Rome kojima je 25 godina trčao nakon svakog gola. Nakon što je već vidljivo tužan mahao tribinama, prošao je kroz počasni špalir suigrača i krenuo u počasni krug oko Olimpica: Totti je naravno tijekom pozdravljanja gledatelja posebnu pažnju i najviše vremena posvetio Curvi sud, južnoj tribini na kojoj se okupljaju najvjerniji navijači Rome i tamo se već potpuno shrvan slomio: "Kapetanove suze su suze sviju nas koji sada plačemo. Suze koje se ne mogu zaustaviti": S kćerkicomu naručju, Totti je još emotivnije doživio oproštaj od navijača: Trenutak kada je Totti potpuno pokleknuo pod emocijama, slomio je i njegove suigrače. Dok je kapetan plakao pod južnom tribinom, njima su se suze slijevale na centru: "Sada me strah i sada vas trebam, da mi taj strah odagnate", ovo je Totti rekao navijačima i tako ih dodatno oduševio hrabrošću da se pokaže ranjivim i slomljenim: Ovim scenama ne treba nikakvo pojašnjenje: Najljepši dio Tottijeva oproštaja bio je na samom kraju kada je čovjek kojeg zovu Veliki Kapetan, traku vođe momčadi, tu oznaku najvišeg čina u nogometnoj vojsci, predao Mattiji Almavivi, najmlađem kapetanu u Rominim kategorijama koji se rodio 2006., kada je Francesco Totti s Italijom osvojio naslov prvaka svijeta. Gesta puna simbolike i poruka koliko je bitna odgovornost, vjernost i lojalnost. Ako itko to zna, onda je to Totti: Zapravo najbolje, ali i najtužnije i najdirljivije je pogledati ovaj kompletan video Tottijeva oproštaja s onima koji su od njega napravili ono što jest. Te 23 i pol minute jednostavnog, dostojanstvenog, nimalo pompoznog, iskrenog i razarajuće bolnog pozdrava, najbolja su i najtužnija oproštajka koju ćete vidjeti: