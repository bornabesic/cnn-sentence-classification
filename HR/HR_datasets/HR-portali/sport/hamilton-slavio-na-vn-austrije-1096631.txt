Lewis Hamilton u Mercedesu pobjednik je Velike nagrade Austrije u formuli 1. Na drugom je mjestu završio Verstappen (Red Bull), dok je treće mjesto zauzeo Raikkonen u Ferrariju. Nakon dramatičnog posljednjeg kruga i velike borbe s timskim kolegom Nicom Rosbergom – Lewis Hamilton ostvario je svoju treću pobjedu sezone, piše GP1. Rosberg je do vodeće pozicije utrke stigao sa šestog mjesta, a Hamilton je ključni trenutak utrke odradio u drugom zavoju posljednjeg kruga kad je s vanjske strane pretekao Rosberga uz fizički kontakt nakon kojeg je Rosberg nastavio voziti, ali bez prednjeg krila koje se zaglavilo ispod prednjeg kraja bolida. Bitno usporenog pretekli su ga i Max Verstappen te Kimi Raikkonen te je završio na četvrtom mjestu. Sebastian Vettel odustao je nakon što mu je u ciljnoj ravnini pukla zadnja guma, a u tom trenutku vodio je u utrci. Hamilton je bio ljutit na timsku strategiju dok se borio s Rosbergom, ali prelazak “na mišiće” u zadnjem krugu donio mu je prvu pobjedu na Red Bull Ringu u karijeri. Vidjeli smo i lošu utrku Nice Hulkenberga koji je nakon senzacionalnih kvalifikacija i starta s drugog mjesta odustao s 13. pozicije. Valja istaknuti i prvi osvojeni bod Pascala Wehrleinena. Na kraju svjedočili smo ružnim zvižducima pri proglašenju, ali Lewis je nemuštoj voditeljici odgovorio “Ovdje sam da pobjeđujem”! Žao nam je što na podiju u ulozi voditelja nismo vidjeli iskusne lisce poput Coultharda, Irvine-a ili Brundlea koji bi zasigurno bolje odradili završne izjave. >> Momčad Williamsa izjednačila rekord u najbržoj izmjeni guma