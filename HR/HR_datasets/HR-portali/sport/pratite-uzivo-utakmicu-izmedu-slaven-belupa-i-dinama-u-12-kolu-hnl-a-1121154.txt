Dinamo je u 12. kolu HNL-a slavio u Koprivnici protiv Slaven Belupa s 1:0 i tako pobjedom dočekuje Sevillu u utorak u Ligi prvaka. Nije to bila posebno dobra partija, modra je momčad bila bolja i imala više loptu u svojim nogama. U prvom dijelu gledali smo pravu uspavanku, s malo prilika pred Livakovićem i Blaževićem. Trener Dinama Ivajlo Petev u poluvremenu je očito uspio razbuditi svoje nogometaše koji su u nastavku zaigrali puno bolje. Prvo je u 66. minuti Ante Ćorić lijepo opalio i s 15 metara pogodio gredu. Veliki Dinamov talent izašao je samo minutu kasnije i svoje mjesto prepustio Junioru Fernandesu koji je riješio pitanje pobjednika. Čileanac je u 79. minuti odigrao dupli pas sa Soudanijem i onda precizno pogodio kut Slavenovih vrata. Imao Dinamo još nekoliko poluprilika koje nije uspio iskoristiti i na kraju je završilo 1:0. Pravdu u Koprivnici dijelio je će Splićanin Duje Strukan, a suci su na travnjak izašli u majicama u znak potpore Brunu Mariću. "Pokažimo crveni karton nasilju", stajalo je na prsima, a na leđima "Stop nasilju" i "Svi za jednog, jedan za sve". Ovakve majice suci će imati na svim utakmicama 12. kola prve i druge lige. Dinamo je tako stigao na drugo mjesto na ljestvici HNL-a s 26 bodova, tri manje od vodeće Rijeke i dva više od trećeg Osijeka. Rijeka i Osijek snage će odmjeriti u nedjelju u 17 sati. Slaven Belupo je ostao šesti s 11 bodova. >> Fešta u Splitu! Hajdukovi navijači postaju vlasnici 24,53% dionica 