BORNA ĆORIĆ oprostio se od ATP turnira u Istanbulu porazom u 1. kolu od 84. igrača svijeta Srbina Dušana Lajovića s 3-6, 7-6 (1), 5-7. Maratonski, skoro trosatni dvoboj Ćorić je mogao izgubiti, ali i dobiti, i to oba scenarija u dva seta. Imao je prednost veći dio zadnjega seta. U prvom setu je Borna izgubio servis za 3-5 i to ga je koštalo seta, a na početku drugog seta ponovno je izgubio svoj početni udarac. Lajović je neuspješno servirao za meč kod 5-4 i 6-5, no Borna je sve spasio i izjenačio te pobijedio u "tie-breaku" s uvjerljivih 7-1. Ćorić je treći set otvorio bolje i napravio "break" odmah za 1-0, ali nije izdržao. Lajović je vratio "break" u osmom gemu, a u 12. je iskoristio Ćorićevu neopreznost i završio meč. Bio je ovo njihov treći međusobni dvoboj i druga pobjeda Lajovića, a Ćorić je, nakon osvajanja svog prvog turnira u karijeri u Marakešu, na već trećem turniru zaredom ispao u 1. kolu.