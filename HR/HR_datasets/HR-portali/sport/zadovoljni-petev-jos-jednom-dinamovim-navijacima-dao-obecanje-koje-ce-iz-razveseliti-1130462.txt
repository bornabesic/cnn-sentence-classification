Dinamo je u petom kolu Lige prvaka upisao peti poraz. Hrvatski klub je bez boda, a jedina je momčad koja nije zabila pogodak ove sezone. Međutim, večeras protiv Lyona to i nije izgledalo toliko loše, pogotovo u prvom poluvremenu. Je li trener Petev zadovoljan tim prvim poluvremenom? - A zašto ne bih bio zadovoljan i s drugih 45 minuta? Meni je bitno da su igrači pokazali jaku želju za igrom. Reakcija je bila dobra, mislim da smo odigrali taktički dobru utakmicu, dobro smo se postavili protiv Lyona. Imali smo nekoliko odličnih šansi, šteta što nismo zabili gol. Zadovoljan sam, a istovremeno i nezadovoljan. Rezultat me ne veseli, ali zadovoljan sam sa željom koju smo pokazali, kazao je Petev.  Bugarski strateg bio je prisiljen na sve tri izmjene jer su Matel, Pavičić i Ćorić igru napustili zbog ozljede. - Normalno da nam se poremetilo ritam. Šteta što smo primili gol kad je izgledalo da Pavičić više nije mogao igrati. Primili smo gol iz greške, ali na njima moramo učiti i više si ne dozvoljavati takve stvari. Ovo je naša lekcija, moramo dalje raditi. Jednog dana bit ćemo pravi, obećao je Petev navijačima plavih. 