Ljepši poklon za 27. rođendan od ukupne pobjede u Balkanskom kupu u skijaškom trčanju Vedrana Malec nije mogla dobiti. Dogodilo se to proteklog vikenda u bugarskom mjestu Bansko. – To je bio jedan od ciljeva ove sezone. Imala sam i neke druge ciljeve, ali ih zbog ozljede nisam uspjela ostvariti – kaže Vedrana. Koji su to bili ciljevi koje niste ostvarili? Skijanje na jednoj nozi – Pa, recimo, planirala sam osvojiti bodove u Svjetskom kupu, ostvariti bolje plasmane na Svjetskom prvenstvu u Lahtiju. Ma sezona je sjajno počela, a onda se dogodila ta nesretna ozljeda. Upalio mi se živac u stopalu pa sam većinu utrka odskijala na jednoj nozi. Jasno, zbog jakih bolova morala sam smanjiti intenzitet treninga, ali i odlaska na natjecanje – rekla je Vedrana. Ti bolovi traju od siječnja, baš kad je sezona bila na vrhuncu. – Od prvog mjeseca češće sam išla na terapije nego na treninge. Moram se pohvaliti da imam sjajnu fizioterapeutkinju, Alicu Fabijanić – istaknula je Vedrana. Članica je zagrebačkog Sljemena, ali trenira u Sloveniji gdje joj je trener Marko Gracer. – U Sloveniji imam puno bolje uvjete. Treniram s njihovim vrhunskim sportašima, osvajačima medalja na velikim natjecanjima. Čak i veći dio vremena živim u Sloveniji. Stanujem u jednom studentskom domu, udaljenom 300 metara od skakaonice na Planici. Sreća da je rekord 253 metra pa mi zasad nitko ne može doletjeti u sobu. Cimerica mi je Vesna Fabijan – naglasila je Vedrana. Samo da ne uzmete slovensko državljanstvo? – Ma ne. To se neće dogoditi. Tako je govorio i Jakov Fak? – Istina, ali ne morate se bojati – napomenula je Vedrana. Treninzi u Sloveniji, plaćanje stana, odlazak na brojne terapije. Tko to sve plaća? Plaćam iz svog džepa – Pa uglavnom roditelji. Nešto plaćam iz svog džepa, a koristim i sredstva Hrvatskog olimpijskog odbora s obzirom na to da sam potvrdila normu za sudjelovanje na Zimskim olimpijskim igrama u Pyeongchangu. Bit će mi to druge Igre jer sam prije tri godine nastupila u Sočiju – istaknula je. Vjerojatno su ciljevi u Južnoj Koreji puno viši od onih u Sočiju. – U svakom slučaju. Mislim da ću sljedeće sezone, uz utrke na 5, 10 i 15 kilometara te sprint, nastupati i na utrci na 30 kilometara. Htjela sam u najdužoj utrci startati i na SP-u u Lahtiju, ali sam na vrijeme shvatila da zbog ozljede to ne bih izdržala – priča Vedrana. Sreća, ne trebate na operaciju? – Da, to mi puno znači jer bi izgubila puno vremena na oporavak. Ovako planiram krenuti s jakim pripremama već 1. svibnja. Nema za mene ljeta, odmora, kupanja. Pokušat ću uloviti malo morskog zraka u travnju – zaključila je Vedrana Malec, najbolja hrvatska skijaška trkačica.  