Nizozemski nogometni savez istražuje vezu između britanskog Chelseaja i nizozemskog Vitesse Arnhema.  Britanski klub koristi Vitesse kako bi 'odgojio' svoje mlade igrače i buduća pojačanja. Tamo šalju igrače kako bi stekli iskustvo i uvjete za radnu dozvolu, a trenutno se u klubu na posudbi nalaze Chelseajevi Lucas Piazon, Bertrand Traore, Patrick van Aanholt i Christian Atsu. Nizozemski nogometni savez započeo je istragu nakon izjava bivšeg većinskog vlasnika nizozemskog kluba Meraba Jordania. - Želio sam s klubom nastupati u Ligi prvaka, međutim Chelsea je to oštro odbio. Rekli su nam da je odlično imati ambicije, ali da ne možemo skupa nastupati u Ligi prvaka - izjavio je Jordania za nizozemski De Telegraaf. Nakon Jordania u Vitesse je došao Alexander Chigrinsky, bliski suradnik vlasnika Chelseaja Romana Abramoviča. Uefa ima pravilo prema kojemu dva ili više kluba pod istim vlasništvom ne mogu nastupati u istom natjecanju. S druge strane, Nizozemski savez ima strogo pravilo prema kojemu niti jedna osoba ne može obavljati dužnost u dva ili više klubova u Nizozemskoj ili inozemstvu.  Zbog toga je pokrenuta istraga kojom se želi provjeriti točna vlasnička struktura i povezanost ova dva kluba. Ostaje nejasno zašto je Chelsea želio spriječiti nastup Nizozemaca u Ligi prvaka iako bi to donijelo bitno iskustvo njihovim mladim igračima koji su tamo na posudbi. Vitesse je krajem prosinca bila vodeća momčad nizozemskog prvenstva, a sada su pali na treće mjesto.   