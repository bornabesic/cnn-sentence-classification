U 5. kolu B skupine Svjetske vaterpolske lige Hrvatska je u utorak u Vukovaru pobijedila Francusku sa 16-6  (5-3, 6-1, 2-0, 3-2)  i kolo prije kraja zadržala je vodeće mjesto u skupini koje vodi na završni turnir Svjetske lige. Veliku pozornost pobudila je utakmica hrvatske vaterpolske reprezentacije u Vukovaru, jer je to bio prvi nastup jedne nacionalne selekcije u gradu heroju, pa nije ni čudo što je svih 700 mjesta u novoizgrađenom bazenu bilo popunjeno.  Među gledateljima su bili predsjednica Republike Kolinda Grabar-Kitarović, ministrica regionalnoga razvoja i fondova Europske unije Gabrijela Žalac i državna tajnica Središnjeg državnog ureda za šport Janica Kostelić, te brojni drugi ugledni gosti. Reprezentacija Hrvatske nastupila je u najjačem sastavu, a kako je u 2. kolu "kombinirana" momčad Hrvatske u Montpellieru pobijedila sa 14-9, ništa drugo osim uvjerljive pobjede odabranika Ivice Tucka i nije se ni moglo očekivati, jer je razlika u klasi bila očita. Uostalom u dosadašnjih 11 susreta Hrvatska je pobijedila u deset, a jedini poraz od Francuza naši su vaterpolisti pretrpjeli na OI u Rio de Janeiru.  Momčad Francuske, koju vodi mladi zagrebački stručnjak Hrvoje Hrestak, samo je u prvoj četvrtini donekle mogla parirati Hrvatskoj, pa su u petoj minuti zahvaljujući dvostrukom strijelcu Ugu Crousillatu i centru Blaryu imali rezultat 3-3 , a sve ostalo pripalo je našim reprezentativcima koji su i plivački i tjelesno nadvisili Francuze.  Hrvatsku od finalnog turnira osam najboljih momčadi dijeli još samo pobjeda u posljednjem kolu u kojem će 11. travnja u Šibeniku igrati protiv Nizozemske.  HRVATSKA: Bijač, Macan, Buljubašić 2, Lončar 3, Joković, Bukić 1, Petković 1,  Bušlje 1, Sukno 3 (2), Krapić 1, Šetka 2,  Garcia 2,  Marcelić. FRANCUSKA: Fontani, Saudadier, Bachelier,  Khasz,  Blary 2, Rocchietta 1, Crousillat 2,  Guillaume, Marzouki, Kovačević, Vanpeperstrate, Cannone 1, Hovhannisyan. 