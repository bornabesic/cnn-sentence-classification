Nakon poraza od Juventusa i opraštanja od europskih natjecanja, Dinamo se okreće HNL-u. Modri se moraju koncentrirati na borbu za naslov prvaka, vodeća Rijeka pobjegla im je šest bodova. Već sutra Dinamo čeka prvi izazov, u 15 sati igra protiv Lokomotive. - Svi su zdravi, zbog toga sam izuzetno zadovoljan. Nakon današnjeg treninga odlučit ćemo tko će protiv Lokomotive istrčati na teren. Srećom, nemamo problema s ozljedama. Doduše imamo par igrača koji su zadobili udarac nakon duela, ali ništa što bi sugeriralo da neće moći zaigrati protiv Lokomotive, rekao je Petev. Osvrnuo se još jednom na Juventus. - Smatram da smo odigrali solidnu utakmicu te moramo biti pozitivni s tog aspekta. Nama je svaka utakmica Liga prvaka, bilo da se radi o Juventusu ili Lokomotivi. I, dvoboj protiv Lokomotive naša je 'Liga prvaka'. Moramo ustrajati i izgledati kao kompaktna momčad, da odigramo dobro i pobijedimo.  Dinamo 17. prosinca igra protiv Hajduka na Poljudu, hoće li Petev odmarati neke igrače? - To ne dolazi u obzir, nećemo nikog čuvati jer kao što sam već napomenuo, Lokomotiva je sada naša najbitnija utakmica i moramo dati sve od sebe.  