JAMES RODRIGUEZ odlazi iz Reala. Treći najskuplji igrač u povijesti kluba koji je u ljeto 2014. Monacu preplaćen 80 milijuna eura, u nedjelju se oprostio od Santiago Bernabeua pljeskom zahvale navijačima kada ga je Zidane zamijenio u 60. minuti utakmice sa Sevillom. Kolumbijac nije dobio pravu priliku tijekom madridske gaže. Kod sve trojice trenera, Ancelottija, Beniteza i Zidanea, igrao je marginalne uloge i njegov odlazak nikoga ne čudi. Real ga pušta za 50 milijuna eura, a zainteresiranih za Jamesa uz ovu odštetu ne manjka. Prije dva dana španjolski i engleski, a zatim i mediji iz drugih zemalja svijeta, raspisali su se da je već riješen njegov transfer u Manchester United, podsjećajući da James i Jose Mourinho, njegov budući trener, dijele menadžera Jorgea Mendesa. Objavljena je i informacija da su Mendes i James bili kod predsjednika Pereza i tražili raskid ugovora, što im je odobreno nakon što su pokazali ponudu Uniteda. Ova vijest ima dva problema. Njen jedini izvor je kolumbijska radijska postaja RCN i nema nijednog relevantnog španjolskog ili engleskog novinara i medija koji su je uvjerljivo potvrdili ili naveli neke nove detalje. Nadalje, priču je pustio i potaknuo Real. S druge strane, James Ducker, kolumnist Daily Telegrapha i Simon Stone, reporter BBC-a, javno su izrazili sumnju da je taj posao, razglašen kao gotov i definitivan, uopće u planu. "Manchester United ne želi Jamesa Rodrigueza, njegove mete su drugi ofenzivci. Real plasira priče o Unitedovoj visokoj ponudi za Rodrigueza kako bi mu tako povisio cijenu i natjerao klubove koji su doista zainteresirani da ga više plate." Drugi ističe da je "James u Unitedu" također šuplja priča: "O tome se puno šuška, ali po ničemu ne mogu zaključiti da ManU doista želi dovesti Jamesa."  Uostalom, da i je istina kako je James sve dogovorio s Unitedom, to treba uraditi i Real koji je još uvijek njegov klub. I to klub koji Jamesa želi zamijeniti Chelseajevim igračem Edenom Hazardom. Ključni Realovi ljudi već dugo to ne skrivaju i šalju "ljubavna pisma" Belgijancu. Trener Zidane prošle godine izjavio je da je Hazard najbolji nogometaš na svijetu, jasno, nakon Ronalda i da bi ga svakako htio u momčadi. Predsjednik Perez sredinom ove sezone izjavio je da mu je dovođenje Hazarda ljetni prioritet kako bi proslavio još jednu pobjedu u izborima za predsjednika i tako dokazao da je vladar tržišta. Zanimljivo je to da James u ugovoru s njegovim proizvođačem opreme ima klauzulu po kojoj u svakom klubu za koji igra mora nositi broj 10. Jasno je da bi u Unitedu desetku naslijedio od Waynea Rooneya koji se sprema na odlazak u Kinu. Kada je već riječ o brojevima na dresu, cijela teorija o pumpanju Jamesove cijene puštanjem priča da United za njega nudi 50 milijuna, kako bi Real klubove koji su stvarno zainteresirani za Kolumbijca natjerao da povise ponudu za njega, dobiva zanimljivu potvrdu: u Chelseaju desetku nosi Eden Hazard. Računica je dakle jasna: Hazard iz Chelseaja u Real, a u suprotnom smjeru James i keš.