Nova nada, po tko zna koji put... Možda je 48-godišnji Španjolac Joan Carrillo pravi trener za Hajduk, tko će ga znati, pokazat će vrijeme. Stigao je s podosta nepovjerenja, Hajdukovu navijaču već je dosta godina bez titule prvaka, godina bez jasnog plana i vizije. Carrillov dolazak to ne garantira, ne bi ništa mogao garantirati ni Pep Guardiola, ali u Hajduku su procijenili da je dolazak trenera koji ima titulu prvaka Mađarske s Videotonom prava stvar. Ipak, oprezni sportski direktor Mario Branco nije se želio zaletjeti, Carrillu je dao ugovor do kraja sezone s opcijom produžetka na još jednu godinu. Branco ovaj put ne smije pogriješiti, Marijan Pušnik ga je dočekao, prihvatio ga je kao svoga, ali već nakon prvih mjesec dana pripremao se za zimsku promjenu. Carrillo je bio njegov izbor, to se sada otkrilo. – Razgovarali smo ljetos, Carrillo je trener kakvog smo tražili, puno je radio s mlađim igračima. On vam nije tip trenera koji će vas osvojiti predstavljanjem na konferenciji za novinare, ali osvojit će vas igrom – pojašnjavao je Branco. Predsjednika Ivana Kosa novi trener pridobio je najavom da želi pobjede i naslove. Premda im je to u opisu radnog mjesta, pobjede i titule želja su svakog trenera. – Oduševio me njegov pobjednički stav. Iza nas je turbulentan tjedan, koji je bio neuspješan, ali ovo je okretanje nove stranice, nakon stresnog tjedna krećemo u nove pobjede – kazao je Kos. Želi srušiti Dinamo 17. 12. A Hajdukov novi trener već je bio u Hrvatskoj, prije osam godina gledao je derbi između Hajduka i Dinama. Iza njega je vrijedan rad u Videotonu koji je vodio jednu sezonu, a tri sezone bio je pomoćnik Portugalcu Paolu Sousi. Nisu se baš razišli prijateljski, kada je Sousa odlazio iz Videotona Carrillo mu je kazao da ide s njim, a onda je ostao, barem takva priča kruži u nogometnim krugovima. No, to su njihovi odnosi, nije nas briga za njih. Carrillo je u Zagrebu, u hotelskoj sobi, gledao dvoboj Hajduka i Slavena Belupa. – Ponosim se što sam došao u najbolji klub u Hrvatskoj. To mi je odlična prilika za karijeru, znam vrijednost momčadi, značaj navijača. U ovom trenutku moram se posvetiti momčadi. U pripremi za mjesto trenera gledao sam četrdeset Hajdukovih utakmica – kazao je Carrillo. Pred njim su dvoboji protiv Cibalije i derbi s Dinamom. Španjolac je jasno kazao što želi. – Utakmica s Cibalijom bit će teška, znam da travnjak nije kvalitetan, ali mi imamo vrijednost da osvojimo tri boda. U ove dvije utakmice želimo šest bodova (protiv Dinama igra se 17. prosinca na Poljudu, nap. a.) – rekao je Carrillo. O Carrillovu načinu rada govorio nam je nekadašnji Hajdukov igrač Dinko Trebotić kojeg je Španjolac vodio u Mađarskoj. Ondje je trenirao i Marka Pajača, ali i Mirka Ivanovskog, koji je presudio u pobjedi Slavena Belupa nad Hajdukom. Želi igru u oba pravca – Hajduk je dobro obavio posao, Carrillo je odličan trener koji dobro analizira protivnika, kod njega se puno radi na taktici, nema iskakanja od onoga što je zacrtao. Taktička disciplina mu je izuzetno bitna, ne možete na terenu raditi nešto po svome, tako se odnosi prema svima, od golmana do napadača. Kao svaki kvalitetan trener, radi na defenzivi i ofenzivi, oba segmenta jednako su mu bitna – kaže Trebotić. Ne smatra da će jezična barijera biti prepreka, a Trebotić kazuje da Španjolac nije od onih trenera koji svlačionicom vladaju bičem. – Uopće ne dvojim da će među igračima imati autoritet, ali neće ga stvoriti strogoćom nego znanjem. Njegovi treninzi su vrhunski, sve se radi s loptom, a posebnom mu je bitna videoanaliza utakmica. Ozračje u momčadi drži team buildingom, mi smo često išli na zajedničke večere – zaključio je Trebotić, koji sada nosi dres izraelskog Bnei Yehuda iz Tel Aviva. Ambicija ima, nadamo se i da zna u kakvu je nogometnu ligu došao. Juan Antoni Carrillo, 48-godišnji Katalonac, rođen je u Monistrol de Montserratu, a nogometnu karijeru započeo je u trećeligašu Lloretu. Kasnije je nosio dres Girone, Espanyola, Poli Ejida, Palamosa i Vilassar Mara, a trenersku karijeru započeo je u omladinskoj školi Espanyola. Vodio je Gironu, bio u Espanyolu u kojem je radio s Mauriciom Pocchettinom, trenerom Tottenhama. S Videotonom bio je prvak Mađarske 