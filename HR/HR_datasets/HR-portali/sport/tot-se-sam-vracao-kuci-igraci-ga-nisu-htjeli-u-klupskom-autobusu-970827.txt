DOSAD neviđena scena dogodila se prije utakmice Dinama i Istre na Maksimiru. Igrači pulskog prvoligaša iz protesta prema klupskoj politici stali su zagrljeni na travnjak i okrenuli leđa svom treneru Mariju Totu.   Danima uoči utakmice u Istri je vladala neugodna atmosfera, iz momčadi je izbačen vratar Iveša, a igrači su zahtijevali odlazak trenera zbog toga kako je vodio prvu momčad. Vodstvo kluba oglušilo se na proteste i Tot je predvodio momčad na Maksimiru. Igrači su mu okrenuli leđa, ali odradili su solidnu partiju i bili blizu iznenađenja. Izgubili su tek 2:1 i ponosni napustili Maksimir.        Marijo Tot stadion je napustio kako je i došao, u svom automobilu jer igrači nisu jasnije mogli pokazati da ga više ne žele u autobusu, niti ga smatraju svojim trenerom. "Odluka je na klubu", pomirio se Tot sa svojom sudbinom.   "Zatečen sam cijelom situacijom, ovo je presedan. Profesionalac sam i radim časno svoj posao. Naši igrači odigrali su dobru utakmicu, mogli smo šokirati Dinamo, ali nije bilo sreće", rekao je Tot nakon utakmice.   Trener Dinama Ivajlo Petev bio je iznenađen tom situacijom.   "To je žalosno, samo ću to reći", rekao je bugarski stručnjak.