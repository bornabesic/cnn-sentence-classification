Real ga pušta za 50 milijuna eura, odnosno gube velik novac na njemu i tu nastaje problem. Posljednjih dana jedna od najintrigantnijih vijesti u europskim, pa i svjetskim, sportskim medijima je transfer kolumbijskog nogometaša Jamesa Rodrigueza iz Real Madrida u Manchester United. James je 2014. godine postao treći najskuplji nogometaš Reala, kada je Perez za njega iskrcao nestvarnih 80 milijuna eura na račun Monaca, a gotovo tri godine nakon Kolumbijac je već gotovo bivši igrač madridskog kluba. Premda je prve sezone dobivao više prilika, kod Zidanea nije bio u prvom planu i tek je koncem tekuće sezone dobio priliku. Nije razočarao, dapače dobro je igrao, a motivi su vjerojatno bili jednaki i kod kluba i kod Jamesa. Klub nekako treba nabiti cijenu, a James mora pokazati da je još uvijek izvanserijski nogometaš. Real ga pušta za 50 milijuna eura, odnosno gube velik novac na njemu i tu nastaje problem. Vijest koja je odjeknula nogometnim svijetom o transferu u Manchester United zapravo je stigla iz poprilično neobičnog izvora. Naime, puštena je u javnost preko kolumbijskog radija i tu priču nije potvrdio niti jedan relevantan sportski medij u Europi, a navodno je sve potaknuo i pokrenuo Real Madrid. Novinar Daily Telegrapha James Ducker i reporter BBC-a Simon Stone izrazili su sumnju da je cijela priča o gotovo sigurnom prelasku Jamesa u Man United plasirana samo kako bi se Kolumbijcu povisila cijena i da bi se natjeralo klubove koji su zaista zainteresirani za njega da plate više od 50 milijuna eura. Tvrdnja je i kako se Manchester još uvijek nije očitovao o ovom transferu, odnosno ne mogu se donijeti zaključci zašto bi James prešao u United. Isto tako, iz Manchestera ionako cijelo vrijeme pričaju o nekim drugim transferima koji se više tiču ojačavanja obrane i napada. U cijeloj priči zapravo je realnija opcija transfer u Chelsea. Zašto? Prvesntveno zato što se Perez već neko vrijeme ‘rajca’ na Chelsajevog Edena Hazarda, za kojeg je i Zidane rekao da je najbolji nogometaš na svijetu. Perez je već najavio kako mu je Hazard jedan od prioriteta, uz mladog Mbappea, pa je zapravo realnija opcija da će James možda biti dio velike razmjene na relaciji Chelsea – Real. U tom slučaju James bi bio idealan za razmjenu, njegovih 50 milijuna eura vrijednosti izvrsno bi kompenziralo dio transfera za Hazarda. Dakle, sve i da Chelsea traži 80, 90, pa možda i sto milijuna eura za Hazarda, Jamesova vrijednost pokrila bi većinu tog transfera. Hazard će teško ostati imun na poziv Reala, malo koji igrač bi odolio, a Chelsea bi u suprotnom dobio izvrsnog i versatilnog igrača sredine terena, a dobio bi još i izdašnu svotu novca (koji već ionako imaju) za pojačanja. Premda je ovo samo teorija, možda je i realnija od one da James ide u United…