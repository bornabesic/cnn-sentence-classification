Poklič 'Za dom spremni' zbog kojeg u našoj javnosti često dolazi do prijepora jer je vezan uz ustaški pokret iz 20. stoljeća pojavio se i u poznatoj video igri - Pro Evolution Soccer (PES 17). Naime, na Facebook stranici HNL objavljena je fotografija iz igre na kojoj je vidljivo kako se na tribinama tijekom utakmice hrvatske reprezentacije nalazi transparent s navedenim pokličem. - PES 2017 na Playstationu 4 je među hrvatskim navijačima postavio transparent “ZA DOM SPREMNI”. Napomenimo da igra prije objavljivanja u javnost prolazi kroz svakojake provjere. Izdavači ove igre kao ni osobe koje su provjeravale je li sve u redu za puštanje igre u svijet nisu našli ništa sporno u ovom pozdravu. Također je zgodno spomenuti da igra ima i UEFA-inu licencu - stoji uz fotografiju na stranici HNL.   No, važno je napomenuti kako igra ima opciju prema kojoj korisnici mogu kreirati neke detalje poput transparenta na tribini pa se ne može sa sigurnošću kazati da su tvorci igre napravili propust. Štoviše, vjerojatno je riječ upravo o tome da je netko sam dodao taj transparent, a zatim fotografiju objavio na nekoj od društvenih mreža. A da nešto takvo postane viralno, ne treba mnogo. U to se gotovo svakodnevno možemo uvjeriti. Dodajmo kako su i korisnici na stranici HNL uočili još jedan neobičan detalj na objavljenoj fotografiji. Naime, korner je izveo napadač Mario Mandžukić što u stvarnosti nikad nije slučaj.  Za više sporta posjetite našu novu Facebook stranicu Večernji list - Sport >>Most: Tražimo prestanak farse i neopozive ostavke vodećih ljudi HNS-a! >>Ustavni sud odbio Šimunića zbog uzvika 'Za dom spremni' 