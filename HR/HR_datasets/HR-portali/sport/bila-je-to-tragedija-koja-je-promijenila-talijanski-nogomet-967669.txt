NA današnji dan prije 68 godina dogodila se najveća tragedija u povijesti talijanskog nogometa. Na povratku s prijateljske utakmice iz Lisabona, odigranoj u čast kapetana Benfice Francisca Ferreire, 4. svibnja 1949. avion s cijelom momčadi Torina, u to vrijeme najjače talijanske momčadi, udario je u obližnje brdo i srušio se. Nitko nije preživio.  Poginula je 31 osoba, od toga 18 igrača, klupski dužnosnici, novinari i avionsko osoblje. U tragediji poznatoj kao ''Superga air disaster'' smrtno su stradala čak deseterica talijanskih reprezentativaca. Zadatak da identificira poginule imao je Vittorio Pozzo, legendarni izbornik Italije koji je Azzure odveo do dva naslova svjetskih prvaka (1934. i 1938.).  Jedan od poginulih bio je Valentino Mazzola, kapetan i simbol ''Grande Torina'', u 1940-ima ponajbolje svjetske momčadi i otac Sandra, legende Azzura i ikone najjačeg Intera u povijesti, onog Herreinog iz 1960-ih. Torino je osvojio i naslov prvaka neposredno nakon tragedije jer su se glavni rivali pokazali kao vrhunski sportaši i ljudi ispred svega. Kako je Torino ostao bez cijele momčadi, morao je kraj prvenstva igrati s juniorima, a svaka momčad koja je do kraja igrala s njima, također je igrala sa svojim klincima. Torino je u tim utakmicama slavio i obranio titulu. Na dan pokopa gotovo milijun ljudi izašlo je na ulice da oda počast možda najvećoj momčadi koja je ikad kročila travnjacima talijanskih stadiona. Šok nakon nesreće bio je toliki da je reprezentacija Italije na SP u Brazil 1950. otputovala brodom iz straha od aviona. Momčad koja je do tragedije osvojila sedam naslova prvaka, četiri u nizu, nikad se više nije oporavila. Kasnije je Torino osvojio još jedan naslov prvaka (1976.), dva Kupa (1971. i 1993.), a igrao je i jedno finale Kupa Uefe (1992. u dvama susretima bio je bolji Ajax), ali to je bilo to. Primat u gradu, ali i u cijeloj Italiji preuzeo je gradski rival Juventus, a Torino je osuđen na prosječnost i vječno balansiranje između Serije A i Serije B. Danas je Juventus na korak do finala Lige prvaka, no tko zna, da se nije dogodila stravična tragedija 4. svibnja 1949., možda bi uloge bile zamijenjene, a Torino bi danas bio u vrhu europskog nogometa.