Screenshot: Instagram ZLATAN IBRAHIMOVIĆ prije 40 dana doživio je jednu od najtežih ozljeda koja se može dogoditi nogometašima. Na uzvratu četvrtfinala Europa Lige između njegovog Manchester Uniteda i Anderlechta, pukno mu je prednji križni ligament i prema prvim prognozama, nogometu se trebao vratiti tek u siječnju iduće godine. Štoviše, činilo se da je legendarnom švedskom Balkancu karijera gotova, jer u listopadu će navršiti 36 godina, a ugovor s Unitedom mu istječe za manje od mjesec dana, a klub nije pokazao želju da ga obnovi s teško ozlijeđenim veteranom. Desetak dana nakon ozljede, Zlatan Ibrahimović uspješno je operiran u u sveučilišnoj bolnici u Pittsburghu, gdje liječnici nisu mogli doći k sebi nakon što su otvorili njegovo koljeno. "Rekli su da nikada takvo nešto nisu vidjeli. Smatraju da je nemoguće da netko nakon dvadeset godina karijere ima tako snažno koljeno i ligamente. Nikakvog oštećenja, osim ligamenata, u koljenu nije bilo", rekao je Zlatanov menadžer Mino Raiola. "Liječnici su ga zamolili da, nakon što završi karijeru, dođe ponovno u Pittsburgh da dodatno prouče njegovo tijelo, a osobito koljena i zglobove. Tvrde da je on čudo prirode", dodao je. Ali Ibrahimović, strijelac 28 golova ove sezone prije nego što se ozlijedio, najavio je da se vraća sljedeće sezone te da nema namjeru završiti karijeru. Da to nije samo standardno Zlatanovo bahaćenje, pokazuje video koji je objavio na Instragramu, gdje s friško teško ranjenom i još svježije operiranom nogom, svom snagom udara loptu. "Dodir nikada neće nestati. Lavovi se ne oporavljaju kao ljudi."