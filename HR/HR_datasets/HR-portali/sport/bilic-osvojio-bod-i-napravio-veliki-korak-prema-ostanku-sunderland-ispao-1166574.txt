Nogometaši Sunderlanda od subote su i službeno drugoligaši nakon što su u 35. kolu Engleske lige kod kuće izgubili od Bournemoutha s 0:1.  Gol koji je poslao Sunderland u Drugu ligu postigao je King dvije minute prije kraja. Sunderland ima još četiri utakmice dokraja, ali za mjestom spasa zaostaje nenadoknadivih 13 bodova. Hull City je odigrao 0:0 kod Southamptona, a ako se Hull spasi morat će poslati poklon napadaču domaćih Srbinu Tadiću, koji je u sudačkoj nadoknadi promašio kazneni udarac.  West Ham Slavena Bilića odigrao je 0:0 kod Stokea i napravio veliki korak ka ostanku, a prvak Leicester je pogotkom Vardya slavio kod WBA.  Sunderland je s 21 bodom ispao, a slična sudbina prijeti Middlesbroughu (27), Swanseaju (31), Hullu (34) i Burnleyu (36).  Bayern na korak do naslova Trideset i prvo kolo Njemačke lige nije ponudilo nikakvu odluku glede ostanka ili mjesta koje vode u Europu, ali je izvjesno da će Bayern već danas postati prvak, ukoliko večeras pobijedi kod Wolsburga.  Naime, drugoplasirani RB Leizpig odigrao je kod kuće samo 0:0 s Ingolstadtom, koji se bori za ostanak, pa Bayern pobjedom može doći do nedostižnih 10 bodova prednosti tri kola prije kraja.  Bez golova je završio i dvoboj Borussije Dortmund i Koelna, a iznenadio je "fenjeraš" Darmstadt koji je još u igri za očuvanje bindeligaškog statusa jer je doma s 3:0 pobijedio Freiburg, koji se bori za Europu. Werder je s 2:0 pobijedio Herthu i skočio na šesto mjesto, dok je Borussia Moenchengladbach u gostima slavila protiv Mainza (2:1), kojemu sada prijeti očajnička borba za ostanak.  Bayern vodi s 70 bodova ispred Leipziga (63), Dortmunda (57) i Hoffenheima (55), dok su na dnu Darmstadt (24), Ingolstadt (29), Augsburg (32), HSV (33), Wolfsburg (33) i Mainz (33).  