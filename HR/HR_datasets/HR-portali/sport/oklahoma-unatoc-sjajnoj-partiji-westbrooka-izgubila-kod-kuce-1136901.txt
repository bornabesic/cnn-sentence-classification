Oklahoma City Thunder je sinoć poražen kod kuće od Atlanta Hawksa 108:110 unatoč raspoloženom Russellu Westbrooku koji je utakmicu završio sa 46 koševa.  Westbrook je pucao tricu tri sekunde prije kraja, ali se lopta odbila od obruča i pala u ruke Anthonyju Morrowu koji je također pucao prema košu i Steven Adams je skočio i zakucao. Navijači su bili uvjereni da su vidjeli izjednačujući pogodak, no suci su pregledali snimku i odlučili da je odsviran kraj utakmice djelić sekunde prije nego je Adams postigao koš. Thunder je imao prednost od šest koševa nešto više od četiri minute prije kraja, ali je Atlanta zatvorila utakmicu serijom od 10:4. Predvodili su je Dennis Schroeder sa 31 pogotkom i osam asistencija i Paul Millsap sa 30. Hawks su imali šut iz igre cijelu utakmicu 54.7 posto za razliku od Thunderovih 44.8 posto. Westbrook je osim 46 koševa upisao i 11 asistencija te sedam skokova. Andre Roberson je dodao 14 koševa za Oklahomu, a Jerami Grant 15.  Jos je jedna utakmica odlučena u zadnjoj sekundi. Indiana Pacers su sa 107:105 pobijedili Washington Wizardse, a pobjednički koš u zadnjoj sekundi zabio je Thadeus Young. Činilo se da Pacersi imaju utakmicu "u rukama" kada su vodili 105:98 nakon što je Paul George zabio devet koševa zaredom. No nakon toga je George izgubio loptu pa je promašio tricu, a onda i još jedan šut što je iskoristio Bradley Beal koji je zabio sedam Washingtonovih zadnjih koševa i tako izjednačio. Ali onda Young pogađa za pobjedu.   Paul George je bio najučinkovitiji u redovima Pacersa sa 27 pogodaka. Jeff Teague je ubacio 23 koša uz 10 asistencija što mu je četvrti double-double u zadnjih osam utakmica.  Kod Washingtona najbolji je bio Beal sa 22 pogotka, Marcin Gortat je ubacio 21, a John Wall 19. Rezultati: Indiana Pacers - Washington Wizards   107:105 Chicago Bulls - Detroit Pistons       113:82 Oklahoma City Thunder - Atlanta Hawks 108:110 Minnesota Timberwolves - Phoenix Suns 115:108 Denver Nuggets - Dallas Mavericks     117:107 