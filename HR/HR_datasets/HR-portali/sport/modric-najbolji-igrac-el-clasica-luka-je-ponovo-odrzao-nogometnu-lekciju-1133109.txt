Luka Modrić bio je ključna figura današnjeg El Clasica koji je završio remijem na Camp Nou (1:1). Ne samo što je hrvatski veznjak asistirao Sergiju Ramosu za izjednačenje u sudačkoj nadoknadi, nego i što je bio gospodar sredine terena. "Luka Modrić ponovo je održao lekciju nogometa na Camp Mou. Ovo nije prvi put, vjerojatno ni posljednji, ali je utakmica Hrvata bila za pamćenje. Bilo ga je svugdje, s loptom i bez nje. Dokaz tome je postotak uspješnih dodavanja (95,2 posto) i to što je bio drugi igrač po osvojenim loptama (osam, nakon 10 Varanea)", piše Marca. "Luka Modrić bio je ključni igrač. Posebno se to odnosi na prvo poluvrijeme gdje je, osim što je radio svoj uobičajeni posao, odlično odradio ulogu braniča", piše AS te napominje da je imao najveći postotak uspješnih dodavanja od svih veznjaka na utakmici. Ugledni BBC Modrića je proglasio igračem utakmice, kao i brojni drugi mediji. "Luka Modrić je bio odličan. Odradio je svoj posao u prvom poluvremenu, a u drugom savršeno pronašao glavu Sergija Ramosa", piše BBC. 