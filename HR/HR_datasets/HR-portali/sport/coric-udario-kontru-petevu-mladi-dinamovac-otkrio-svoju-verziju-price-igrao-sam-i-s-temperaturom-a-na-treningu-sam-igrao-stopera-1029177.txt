Dakle, ova priča s Petevom i neigranjem može se nastaviti i pretvoriti u novu sagu, ali mladić će na kraju ipak otići, a pitanje je jedino hoće li to biti na lijep ili ružan način... Trener Dinama Ivajlo Petev objasnio je nakon pobjede nad Rijekom u posljednjem kolu HNL-a kako je najskuplji Dinamov igrač, Ante Ćorić, odbio igrati. “Ćorić je prije utakmice došao do mene i rekao da ne želi danas igrati. Nikada mi se to nije dogodilo u karijeri”, rekao je Ivajlo Petev nakon pobjede Dinama 5:2 protiv Rijeke. Ipak, svaka priča ima dvije strane, a mladi Ćorić tvrde kako to nije istina i da mu je igra za Dinamo i dalje najveće zadovoljstvo. “Pa tko ne bi želio igrati ovakve utakmice? Protiv Hajduka sam igrao pod temperaturom, a i kada smo igrali protiv Rijeke htio sam ići na put iako sam imao temperaturu 40°C”, rekao je za tportal.hr Ante Ćorić. Ipak, Ćorić otkriva i neobičan tretman koji je dobivao od trenera. “Međutim, još mi je čudnije što sam na nekoliko zadnjih treninga igrao na poziciji stopera, a dva dana uoči ovog posljednjeg okršaja s Rijekom, igrao sam za drugu momčad, također kao stoper. Pitao sam trenera zašto mi to radi jer to nije pozicija na kojoj igram? S obzirom na to da sam treneru i rekao da me boli noga, čudi me da me htio uopće staviti na to mjesto”, kazao je Ćorić, prenosi tportal. Očito je da Dinamo i Ćorić, odnosno, Petev u ovom slučaju, više ne funkcionoraju, a kako uprava namjerava ostaviti Peteva na trenerskoj klupi i sljedeće sezone, jasno je da će Ante vjerojatno napustiti klub. Ćorić bi vjerojatno u svim mogućim scenarijima ovoga ljeta napustio Dinamo, bilo da je mala minutaža u pitanju, odnos s trenerom, Mamićem, upravom ili s kime već. Mladi ‘dinamovac’ je najskuplji igrač (10 milijuna eura), a Dinamo mora od nečega živjeti, dakle, ova priča s Petevom i neigranjem može se nastaviti i pretvoriti u novu sagu, ali mladić će na kraju ipak otići, a pitanje je jedino hoće li to biti na lijep ili ružan način…