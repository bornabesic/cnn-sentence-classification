Nakon što je ispala Mirjana Lučić-Baroni, a Ivo Karlović sinoć prošao dalje bez igubljenog seta, nešto kasnije su na Roland Garrosu nastupila još tri hrvatska predstavnika - Marin Čilić, Borna Ćorić i Ana Konjuh. Sve troje su uspješno odradili prve prepreke na Grand Slamu i plasirali se dalje bez izgubljenog seta. Marin Čilić pobijedio je 230. igrača svijeta Latvijca Ernestsa Gulbisa 3-0 u setovima nakon sat vremena i 43 minute igre. Marin je sva tri seta riješio identičnim rezultatom 6-3, 6-3, 6-3. Lako je rješavao gemove na svojem servisu, a zadavao puno muke Gulbisu na njegovom. Osmi tenisač svijeta na kraju je uvjerljivo prošao dalje gdje ga čeka bolji iz ogleda Kravchuk - Delbonis. Borna Ćorić je nakon ispadanja u prvom kolu Lyona upisao uvjerljivu pobjedu nad Bourgueom, 156. tenisačem svijeta. Borna je bio uvjerljiv kao i Marin, ali mu je trebalo nešto duže vremena (dva sata i 30 minuta) za pobjedu 3-0 u setovima. Najviše zbog prvog, koji je trajao nešto više od sat vremena i završio je 7-6 (5). Borna je sljedeće osvojio 6-3 pa zatim i 6-2. U 2. kolu igra protiv Amerikanca Stevea Johnsona. Ranije u ponedjeljak Ana Konjuh plasirala se u 2. kolo turnira tenisačica nakon što je svladala 107. igračicu svijeta Crnogorku Danku Kovinić sa 7-5, 7-6 (4) poslije sat i 54 minute igre, dok je Donna Vekić u 1. kolu izgubila od 34. igračice svijeta Kineskinje Shuai Zhang s 5-7, 4-6 poslije sat i 56 minuta igre.