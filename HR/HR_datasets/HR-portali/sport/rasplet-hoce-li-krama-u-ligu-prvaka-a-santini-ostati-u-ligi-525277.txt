Nogometna sezona polako se primiče kraju, a ovu bi subotu moglo biti riješeno nekoliko prvenstava diljem Europe. Tko će biti prvak, tko će u koje europsko natjecanje, a tko će ispasti provjerite u našem kratkom pregledu. U Njemačkoj je Bayern već osigurao naslov, no ostalo je podijeliti karte za Ligu prvaka i Europsku ligu. Borussia Dortmund trenutačno drži treće mjesto koje ga izravno vodi u elitno natjecanje, dok je na četvrtom mjestu, s istim brojem bodova, Kramarićev Hoffenheim. BVB u subotu dočekuje Werder, a Hoffenheim je domaćin Augsburgu. Borba je i za Europsku ligu gdje je Hertha na petom mjestu (49 bodova) koje joj jamči skupine toga natjecanja. Freiburg ima bod manje i drži kvalifikacije EL-a, a Köln je na sedmoj poziciji sa 46 bodova i čeka posrtaj Herthe protiv Bayera i/ili Freiburga kod Bayerna. Tanke nade ima i Werder (45 bodova) koji, međutim, mora iznenaditi Borussiju. Što se tiče ispadanja, ostalo je odrediti još samo tko će u razigravanje za ostanak. Trenutačno tu 16. poziciju drži HSV (35) koji dočekuje Wolfsburg (37) u izravnom dvoboju za spas. Na istom broju bodova su i Augsburg koji gostuje u Hoffenheimu te Mainz koji igra u Kölnu. Iako igra u nedjelju, Juventus može prvak postati večeras. No to je malo vjerojatno jer zahuktala Roma, koja zaostaje četiri boda dva kola prije kraja, mora izgubiti kod 13-plasiranog Chieva, a Napoli (pet bodova manje) potom ne smije pobijediti Fiorentinu na domaćem terenu. Nakon neviđene drame u petak u Ligue 2, u subotu se rješava pitanje ostanka u elitnoj francuskoj ligi. Nitko još nije matematički otpao, a u najtežoj je poziciji Nancy (32) kojemu igra samo pobjeda protiv Saint-Étiennea te porazi Bastije (34) kod Marseillea i Lorienta (35) protiv Bordeauxa. Jako je puno upitnika, a među njima je i Caen (36) našeg Ivana Santinija koji je prvi iznad crte i traži čudo kod rasterećenog PSG-a, dok mu za vratom pušu Lorient i Bastia. Siguran u ostanak nije ni Dijon (36) koji gostuje kod Toulousea. Marseille (59) i Bordeaux (58) pritom se bore za peto mjesto i kvalifikacije Europske lige. Ludnica je ovaj vikend i u Mađarskoj gdje Videoton i Honvéd na vrhu imaju isti broj bodova. Videoton je u prednosti zbog bolje gol-razlike i pobjedom protiv Ferencvárosa doći će sasvim blizu titule. Kiks čeka Honvéd koji mora juriti pobjedu protiv Debrecena.