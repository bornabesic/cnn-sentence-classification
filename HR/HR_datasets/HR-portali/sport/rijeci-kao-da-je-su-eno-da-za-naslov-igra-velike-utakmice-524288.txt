Koliko dosuđeno zaleđe, toliko s utakmice s Osijekom iz 1999. pamtim i grč, sputanost, nervozu igrača Rijeke. Kaže se da naslov ne osvajaš velikim utakmicama, nego malim. Ne prosipajući bodove protiv momčadi koje se bore da ostanu u ligi u onih iz sredine ljestvice.  Ha, bit će da Dinamo naslove osvaja na tim malim utakmicama, a ne derbijima s Hajdukom, dok je Rijeci bilo suđeno da joj se cijela sezona svede na meč s Osijekom, a eto i sad kao da je cijelo prvenstvo utakmica s Hajdukom. Možda će biti i zadnje kolo, Dinamo. Naravno da je Rijeka odavno, kako se to kaže, klub. OK, OK, znamo foru, svakih toliko godina nešto napraviš, korak naprijed, i onda se kaže sad si klub. Nisi kao bek koji centarforu skače u zagrljaj nakon što ovaj zabije gol, nisi tu samo zato da bi prvaku imao tko čestitati. Da svakih pet, sedam ili deset godina malo zakompliciraš utrku za naslov koji neće biti tvoj. I sad, nakon dobre organizacije, stadiona, niza pobjeda, toliko si dobar da se piše da te kupuje Slovenac, a trener ti ide u Beograd. Ne u Englesku ili Italiju, Mađarsku, nego u Beograd. Točno to, ne možeš biti makar tko da bi bio trač, tek kad ti takve klipove pod noge bacaju – klub si. U svemu tome još dvije stvari fale. Da momčad odlučujuće utakmice, a posebno odlučujuću utakmicu, tu na koju se svede cijela sezona, koju baš moraš dobiti, odigra kao da je prvo kolo. Da se i po tome može reći – e, sad si klub. Te 1999. se baš vidjelo koliko je utakmica s Osijekom veća od Rijeke. Trema prvog puta. Strašan psihički napor je to bio. Rijeci želim da mentalne napore do kraja prvenstva, od Hajduka do, bude li trebalo, Dinama, podnosi tako da se može reći – e, sad ste stvarno klub. Kako sad stvari stoje, osvoji li Rijeka prvenstvo, to je neće uništiti. Neće proći kao Zagreb, koji se toliko iscrpio pobjeđujući da je iduće sezone platio trijumf. Po tome je Rijeka već klub. A želim joj da bude klub i po svim idućim sezonama nakon što ove klub postane i osvajanjem naslova. Dobro bi to za sport bilo. 