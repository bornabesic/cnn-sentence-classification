Ana Ivanović, bivša prva tenisačica svijeta, odlučila je završiti svoju sportsku karijeru. Srbijanska igračica jučer je najavila da će danas sa svojim navijačima i prijateljima podijeliti jednu vijest, a danas je potvrdila da se radi o umirovljenju. – Dragi prijatelji i fanovi, nešto bih željela podijeliti sa svima vama. Budite na mojem Facebook profilu sutra u 19 sati i pratite stream. Vidimo se sutra – napisala je jučer Ivanović, a danas dodala: – Odlučila sam se povući iz tenisa. Bila je to teška odluka, ali imam puno više razloga za zadovoljstvo. Doživjela sam sve ono o čemu sam kao mala sanjala. Bit ću i dalje ambasador sporta i zdravog načina života. Nemojte biti tužni, razmišljajte pozitivno – kazala je Ana. Srbijanski mediji prenose da su svi šokirani njezinom odlukom. Ana Ivanović pažnju na sebe privukla je još u juniorskim danima, posebno kada je došla u finale Wimbledona. Godine 2005. osvojila je svoj prvi turnir u seniorskoj karijeri, otišla je do kraja u Canberri, a to joj je bio prvi od ukupno 15. osvojenih WTA turnira. Najuspješnija godina bila joj je 2008. godine kada je osvojila Roland Garros te igrala finale Australian Open, a u lipnju te godine bila je najbolja na svijetu. U posljednje vrijeme mučile su je ozljede, zbog čega je nedavno uzela stanku, a sada je odlučila završiti karijeru i posvetiti se obitelji. Već je najavila da bi sa suprugom Bastianom Schweinsteigerom voljela dobiti prinovu. 