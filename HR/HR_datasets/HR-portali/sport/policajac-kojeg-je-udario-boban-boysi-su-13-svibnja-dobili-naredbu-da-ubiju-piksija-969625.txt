Screenshot (Youtube) DAN uoči 27. godišnjice nereda s utakmice Dinama i Crvene Zvezde tih događaja prisjetio se Refik Ahmetović, policajac koji se na Maksimiru sukobio s Dinamovim igračem Zvonom Bobanom. Već nekoliko sati prije utakmice počele su tučnjave između Bad Blue Boysa i Delija na ulicama koje su se potom preselile na stadion. Pravi kaos počeo je kad su Delije provalile na južnu tribinu, na kojoj su bili navijači zagrebačkog kluba, njih svega tridesetak, a policija je dobar dio vremena iživljavanje navijača Zvezde mirno promatrala. Tada su proključale ostale tribine i dio navijača Dinama utrčao je na teren i sukobio se s policajcima. Taj 13. svibnja mnogi smatraju danom kad je počeo Domovinski rat, iako je riječ o preuranjenoj konstrukciji.  Ahmetović je proteklih godina dao nekoliko intervjua o toj utakmici, a prvi put je sada izjavio da su Bad Blue Boysi htjeli ubiti Dragana Stojkovića, zvijezdu Crvene Zvezde. "Kad smo malo stegli BBB-ovce koji su sa sjevera utrčali na teren i pitali ih što je bio motiv divljanja, čuli smo ovo: 'Dogovor je bio da se Piksi ubije!'. Svi su govorili da su dobili naredbu da se ubije Dragan Stojković. Uskoro je, promjenom vlasti, došlo do smjena u policijskim upravama pa se nije insistiralo na tome da se otkrije od koga je došlo naređenje o Piksijevoj likvidaciji." Zašto bi BBB-i ubili Stojkovića? "Njega su htjeli ubiti vjerojatno jer je bio u rangu s Bobanom, njihovim miljenikom i kućnim prijateljem Franje Tuđmana." Ahmetović je u razgovoru za srpski Ekspres rekao da su neredi sigurno bili režirani. "Bilo je kamenja da se mogao napuniti cijeli šleper. Netko je to izrežirao prema indicijama i kad se sve slike slože." Prokomentirao je i sukob s Bobanom koji je ostao na travnjaku nakon što su se igrači povukli u svlačionice i koji je udario Ahmetovića u sukobu na terenu. "Udario sam jednog navijača koji je krenuo prema mom kolegi. Tada je Boban pritrčao i pitao me što radim na terenu. Umjesto da ode u svlačionicu, Boban je pozivao navijače na teren. Krenuo sam prema njemu i vidio da želi tučnjavu. Udario sam ga po preponi, a on je uhvatio zalet i zakačio me po ruci. Samo sam ga vidio u skoku, nisam stigao reagirati. Nisam očekivao da će me napasti, da sam to znao bilo bi drugačije", rekao je Ahmetović i dodao da se Bobana nije ni najmanje plašio.