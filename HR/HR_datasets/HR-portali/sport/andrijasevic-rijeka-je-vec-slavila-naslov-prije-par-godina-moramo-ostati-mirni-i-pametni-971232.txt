Foto: Hina RIJEKA u nedjelju dočekuje Cibaliju u pretposljednjem, 35. kolu Prve HNL. Prilika je to za Rijeku da konačno potvrdi povijesni naslov prvaka prije posljednjeg kola i derbija s Dinamom na Maksimiru. Momčadi Matjaža Keka nedostaju tek tri boda da matematički potvrdi naslov prvaka i prekine desetljeće Dinamove dominacije. Ali, ništa nije gotovo do posljednjeg zvižduka, pogotovo jer na Rujevicu stiže momčad koja se žestoko bori za ostanak u ligi.  "Mi se borimo za vrh, a oni protiv ispadanja. To nosi određenu neizvjesnost. Naše želje su jasne, dobrom igrom doći do novih bodova. Veseli nas rasprodan stadion. To znači da će i ovoga puta navijači biti pozitivna energija i vjetar u leđa", rekao je Kek u najavi utakmice koja će se još jednom igrati pred rasprodanim tribinama.   "Atmosfera oko nas ne smije utjecati i zavarati nas. Treba odigrati još jednu utakmicu, ali ne smijemo misliti da će biti lako, ovakve utakmice znaju biti emotivno zahtjevne. To je na kraju krajeva treća utakmica u tjednu. Umor ne smije igrati ulogu", dodao je Kek. "Nakon treninga smo prolazili pored ljudi koji su čekali nekoliko sati za ulaznice, ako ti to nije najveće priznanje i nešto što te goni naprijed, ne znam što jest. Neće ti pomoći ikakav novac da bi došao do cilja. Te stvari rade razliku". Andrijašević: Cijelu sezonu smo krvarili za ovo   Najbolji igrač Rijeke i HNL-a Franko Andrijašević s 15 golova predvodi listu najboljih strijelaca lige, na čijem je vrhu izjednačen s Dinamovim Arminom Hodžićem. "Znamo što nam nosi pobjeda, bit ćemo silno motivirani i imati dodatan vjetar u leđa. Vjerujem da ćemo biti pravi, ostvariti pobjedu i onda proslaviti. Poučeni iskustvom kada se u Rijeci već slavio naslov prije puno godina, sada želimo biti mirni i pametni i u nedjelju pokazati pravo lice i pokazati da smo najbolji", rekao je Andrijašević.  "Svi znamo da smo cijelu sezonu krvarili za ovo. Nedostaje nam još jedan korak, emocije rade cijelo vrijeme u zadnjih nekoliko kola. Svi znamo što nam to nosi i vjerujem da ćemo biti pravi. Nema mjesta umoru", zaključio je.