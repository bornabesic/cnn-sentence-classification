OBITELJ sedmerostrukog F1 prvaka Michaela Schumachera dobila je sudsku bitku protiv magazina Bunte. Naime, obitelj legendarnog vozača, koji je teško ozlijeđen na skijanju krajem 2013. godine, tužila je Bunte zbog širenja neistinitih informacija o Schumacherovom zdravstvenom stanju. Obitelj godinama skriva informacije o njegovom oporavku i drži ga daleko od očiju javnosti, a mediji na razne načine pokušavaju doći do novih informacija o njegovom stanju. Tako je Bunte prije dvije godine objavio podatak da Schumacher može hodati uz malu pomoć terapeuta te da može podići ruku. Na sudu je Schumacherov odvjetnik Felix Damm potvrdio da ni uz pomoć fizioterapeuta legenda ne može stajati na nogama.  "Sud je zaključio kako je objava bila neistinita", kratko je obrazložila sutkinja Simone Kafer i dosudila da magazin Schumacherovoj obitelji mora isplatiti 50 tisuća eura odštete.