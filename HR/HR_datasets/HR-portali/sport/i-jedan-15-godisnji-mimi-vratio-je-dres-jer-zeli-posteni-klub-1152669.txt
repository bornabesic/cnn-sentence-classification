Ponedjeljak, prva kava, za više stolova raspravlja se o golu Damira Batinića za Dinamo u Vinkovcima, a jedan kolega otpuhuje dim cigarete: – Ni Stasi ni Securitate nisu radili ovo što radi Dinamo uz potporu HNS-a! Nije ovo nogometna diktatura, ovo je pljačka neslućenih razmjera. Jedan uvaženi komentator, koji je nekoć radio na HRT-u, samo dodaje: – Zahvalio sam Svevišnjem s nekoliko Očenaša što više ne moram to komentirati. Vidio sam svašta u nogometu, ali ovo je dno. I nešto se mora poduzeti. Na kraju te tužne nedjelje čovjek koji je doveo Zdravka Mamića u Zagreb, što mu neće oprostiti generacije, ponudio je “teletinu ispod peke” i procijedio: – U što se pretvorio onaj mili dječak. Već sam deset godina u Maksimiru persona non grata, štuca mi se svaki dan, ogovaraju me kolege, čelnici GNK i HNS-a čekaju dan kada će mi netko iz firme “opaliti vritnjak”, ne vole me ni Bad Blue Boysi kada im kažem da su huligani, kada “sruše” Prag i preurede Temišvar. A ja samo pokušavam, što mi je zapravo posao, pisati što vidim i reagirati na devijantna ponašanja i na – nepravdu. I iako o Boysima uvijek imam jedno podijeljeno mišljenje, Sina će mi zauvijek ostati frontmen koji je napravio ono najvažnije u povijesti Dinamova navijača – rekao je ne korumpiranom i nepoštenom Dinamu! I stoga, iako su se vratili na tribinu s koje nikada nisu ni smjeli otići, njihov potez u Vinkovcima kada su vratili dresove govori da “buldog” nikada neće prestati režati. Bio je tamo i jedan Mimi, ima 15 godina, počeo je odlaziti na tribinu, ali vratio je dres jer želi pošteni Dinamo. A Dinamovim higijeničarima i sličnima bilo bi bolje da ne troše novac na konferencije, okrugle stolove i “crne liste” – jer puno su ozbiljniji huligani u ložama – nego da oni sa svim protagonistima ove sramote napuste nogomet. Kako više ne bi bio u tamnici! >>Za više sporta posjetite našu novu Facebook stranicu Večernji list - Sport >>Zdravku Mamiću povjerovali su samo najnaivniji, u igri su deseci milijuna eura