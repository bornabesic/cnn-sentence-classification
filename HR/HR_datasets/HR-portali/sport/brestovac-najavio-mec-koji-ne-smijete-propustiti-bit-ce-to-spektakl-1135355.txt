Najveća priredba u povijesti Final Fight Championshipa nije mogla proći bez Mladena Brestovca, aktualnog prvaka u teškoj kategoriji i najdominantnijeg člana rostera hrvatske promocije. Najbolji hrvatski kick-boksač će 17. prosinca u zagrebačkoj Areni tražiti 10. uzastopnu FFC pobjedu i to u obrani naslova kojeg će ovoga puta napasti ponajbolji afrički borac – Daniel Lentie. “The Scorpion Sting” se ovom prigodom u ring vraća nakon nastupa na Gloryjevom turniru izazivača gdje je ‘high kickom’ brutalno nokautirao Jahfarra Wilnisa, da bi onda ostao kratak u finalnom meču s Benjaminom Adegbuyijem, borcem koji mu se ispriječio do novog susreta s Ricom Verhoevenom. Iza vas je prilično naporan ritam, jeste li uopće imali vremena za predah? “Pa i nisam. Nakon meča s Adegbuyijem sam se vratio te nedjelje da bih već u ponedjeljak bio na treningu. Možemo reći da sam od kraja šestog mjeseca u konstantnim pripremama.” Na putu do 10. FFC pobjede vam stoji Daniel Lentie, a pogled na njegov omjer (64-10-0) i osvojene titule govori kako je riječ o jako ozbiljnom protivniku. Kako biste ga rangirali u odnosu na borce s kojima ste dosad stupali u FFC-ov ring? “Teško je reći. Bili su tu Sergei Laschenko, Kirk Krouba i Ali Cenik. Sve su to dobri borci, borci A klase. Tu je najbitnije koliko je tko spreman i motiviran jer se tek onda vidi prava kvaliteta. Ukratko, mislim da će Lentie biti odličan protivnik.” Kako biste ga analizirali? “Opasan je u ručnim tehnikama, dosta propada u udarcima, sili udarce rukama i svaki pokušava zadati maksimalno jako tako da dosta ispada iz ravnoteže. Tu naravno vidim priliku za koljeno i udarac nogom, ali i za pokoji udarac rukom.” Do 10. pobjede u nizu će vas nositi i podrška s tribina… “Pred domaćom je publikom uvijek jedan poseban naboj, to je ipak domaći teren. Koliko god to bila pozitivna energija toliko i postoji mala trema zbog očekivanja. No ja sam puno puta nastupao na domaćem terenu, pogotovo u zagrebačkoj Areni, tako da će mi sve to sigurno više doprinijeti nego odmoći.” Prognoza? “Svaka borba mora biti pobjeda i uvijek dajem sve od sebe. Najbitnije je da pružim dobar meč pa će rezultati sami doći. Mislim da je ovo borba između dva top borca. Obojica smo A klasa i imamo preko 60 profesionalnih nastupa. Mislim da svi fanovi moraju obavezno pogledati ovaj meč jer će im pružiti pravi spektakl u kickboxing tehnikama.” Već ste jako dugo uz FFC i prošli ste kroz razne faze razvoja ove promocije. Jeste li očekivali da ćemo jednog dana svjedočiti ovako velikom eventu? “Mislim da FFC samo napreduje i da jednostavno nema nikakvih negativnih ishoda koji bi naštetili razvoju promocije. Svaki event je sve bolji i bolji, a i mali je broj organizacija koje su radile evente i u Americi i u Europi.” Brestovac je prije tri tjedna bio dio otvorenog treninga promocije kada je zakoračio u oktogon zagrebačkog ATT-a. Dok je ostalim prisutnim kick-boksačima to bio prvi ulazak u kavez, Mladen se u istom već našao kada je sudjelovao na brojnim treninzima s Mirkom Filipovićem. Ipak, sve popularniji trend prelaska kick-boksača u MMA nije zahvatio hrvatskog teškaša. “Pratim dosta MMA, pogotovo UFC i FFC, ali mislim da se jednostavno ne vidim u tom sportu. Nemam fizičku konstituciju za to. U MMA-u jednostavno bolje prolaze niži i širi ljudi koji su dobri, eksplozivni hrvači, dok sam ja visok, krakat pa možda i malo spor u usporedbi s brzim teškašima”, zaključio je Brestovac. 