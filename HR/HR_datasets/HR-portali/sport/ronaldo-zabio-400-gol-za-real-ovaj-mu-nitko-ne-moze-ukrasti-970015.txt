Foto: Getty Images / Guliver Image PRIJE dva tjedna zabio je hat-trick Atleticu za pobjedu Reala 3:0 u prvoj polufinalnoj utakmici Lige prvaka. Real se odmah pohvalio da je treći gol na dvoboju bio Ronaldov 400. za klub. Ali, ujutro je slijedio demantij.  Javili su se štreberi i poručili da Ronaldo s jučerašnja tri, ima 399 golova za Real. Svi su se pitali: Gdje je nestao taj jedan gol? U videu iznad možete vidjeti gdje. U 2010. godini i utakmici Real iz Madrida i imenjaka Sociedada. Blancosi su pobijedili 2:1, a Ronaldo je iz slobodnjaka u 74. minuti odapeo loptu koja se od Pepea završila u mreži, a poznati kostolomac je ni kriv ni dužan službeno zaveden kao strijelac.  Realu je ljepše zvučalo da to bude Ronaldo, a ne "neprirodni" golgeter Pepe, pa je u klupskim knjigama kao strijelac upisan Ronaldo. Ipak, želje su jedno, a neumoljive brojke drugo, pa su podaci morali biti korigirani, ali zato 12 dana kasnije, u 23. minuti Realove utakmice 37. kola La Lige protiv Seville, nakon što je Asensiov šut blokiran, a Jamesov obranjen, između Ronaldove noge i prazne mreže nije bilo Pepea ni ikoga drugog da mu ukrade njegov definitivno 400. gol za Real.