Priča dana u NBA ligi je gospođa Veselinka Šarić, majka od hrvatskog košarkaša Philadelphia Sixersa. Na internetskoj stranici csnphilly.com pedantni Amerikanci izračunali su da je Dario, otkako mu je mama došla u posjet, na prosjeku od 19,7 koševa, 8,6 skokova i 4,1 asistencija. Uostalom, upitan u čemu je tajna njegova igračkog uzleta, i sam je Šarić govorio o majčinu doprinosu stanju njegova duha i tijela. – Pomogla mi je da se dobro osjećam i dobro hranim. Za mene je njena prisutnost dodatna podrška i zato sam zahvalan treneru Brettu Brownu što je dopustio da povedem i mamu na našu turneju po Zapadu. Osim što mu sprema njegova najdraža jela, gospođa mama bila je na gostovanju Sixersa u Portlandu, Los Angelesu i San Franciscu. – Ja sam u drugačijoj situaciji od ostalih jer svi oni imaju svoje obitelji ovdje u SAD-u, na dva-tri sata leta od Philadelphije, a moji su od mene udaljeni 13 sati – objasnio je Dario i dodao još nešto o svom najdražem društvu u ispijanju jutarnje kave: – Ona mi daje drugačiju podršku. Nema trenersko znanje košarke, no igrala je i sama košarku i zna mi dati dobar savjet kada je to potrebno. Recimo, kada srljam u igri. Ja je zovem mojim ekstra prijateljem. Na maminoj kuhinji, Dario će pronalaziti igračku inspiraciju samo do 19. ožujka kad se gospođa Veselinka vraća kući, a Dario na novu turneju. Inače, Dario prijateljuje i sa svojim reprezentativnim suigračem Bojanom Bogdanovićem, no njihovo se druženje svodi na telefonske razgovore prije i poslije utakmica u kojima jedan drugom izražavaju punu podršku. >>Za više sporta posjetite našu Facebook stranicu Večernji list - Sport >>Dario Šarić igra pametno kao nekad Larry Bird 