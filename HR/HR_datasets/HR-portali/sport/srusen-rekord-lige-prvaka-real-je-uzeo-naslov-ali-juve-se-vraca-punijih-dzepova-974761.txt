Foto: Getty Images/Guliver Image JUVENTUS je izgubio najveću utakmicu klupske sezone i još jednom ostao bez najvrijednijeg trofeja. No, daleko od toga da se talijanski prvak iz Cardiffa vraća praznih ruku.   UEFA-ine nagrade za sudjelovanje u Ligi prvaka i Europa ligi rastu iz godine u godinu pa će tako i za ovu sezonu biti podijeljen rekordan nagradni fond.   Zanimljivo je da je upravo Juventus zaradio najviše u Ligi prvaka ove sezone, više i od prvaka Real Madrida.   Prema pisanju talijanskih medija, Juve će za ovu europsku sezonu pospremiti 109 milijuna eura od UEFA-e, a Real kao pobjednik oko 89 milijuna eura. U to su ubrojeni UEFA-ini bonusi, novac sponzora, TV prava i prodaje ulaznica. Real i Juventus dobili su po 12,7 milijuna eura za plasman u Ligu prvaka, na temelju rezultata Real je dobio 6, a Juve 8 milijuna eura, po 20 milijuna su dobili za prolazak kroz nokaut fazu, a u finalu je pobjedniku pripalo 15,5 milijuna, dok je poraženi dobio 11 milijuna eura. Značajnu razliku Juve je napravio u već spomenutoj stavki "market pool", dobio je više od 50, a Real oko 35 milijuna eura.   Juventus je i prvi klub koji je probio granicu od 100 milijuna eura zarade od sudjelovanja u Ligi prvaka. U to su uključeni i marketinški udjeli, a profitirali su na TV pravima jer su taj novac dijelili samo s Napolijem, uz Juve jedinim talijanskim klubom u Ligi prvaka ove sezone.   Napoli, koji je ispao protiv Reala u osmini finala, je zaradio 65,7 milijuna eura. Za usporedbu, polufinalist Atletico Madrid je dobio 59,9 milijuna eura.