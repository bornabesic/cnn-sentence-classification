GORAN ČOLAK, "čudesni Hrvat" i najuspješniji ronilac na dah svih vremena - ponovno je na vrhu Dubaija. Na jednom od najprestižnijih natjecanja - znamenitom Fazza Freediving Competition kojim započinje međunarodna sezona ronjenja na dah, Goran je ostvario izuzetan rezultat i ponovno se uspeo na najviše postolje. Natjecanje u Dubaiju organizira i financira princ prijestolonasljednik Dubaija šeik Hamdan bin Mohammed. Godinama okuplja svjetsku elitu ronilaca na dah, a ovogodišnja konkurencija bila je jača nego ikad. U atraktivnoj disciplini zadržavanja daha na dnu velikog bazena Hamdan sportskog centra, Čolak je briljirao već u kvalifikacijama (10:07), a u finalu uvjerljivo je potukao sve konkurente i ostvario izvanserijski rezultat od 10:19 zadržanih - u jednom jedinom dahu. Iza Gorana su ostali i specijalist za ovu disciplinu, Srbin Branko Petrović (9:34) i sjajni Poljak, Goranov veliki suparnik Mateusz Malina (9:56). Ovo je i Goranov najbolji rezultat u Dubaiju uopće, kojim je zadržao titulu "vladara" ovog prestižnog natjecanja na kojemu je u posljednjih sedam godina uvijek osvajao samo najviša postolja. "Znao sam da sam spreman i jak, ali sam strpljivo čekao svoju šansu. Kad se pogledaju rezultati prva tri mjesta, ovo ne samo da je bilo najjače natjecanje održano u Dubaiju, nego i najjače natjecanje u statici održano ikad u povijesti ronjenja na dah". U nastavku sezone, Čolaka očekuje bazensko državno prvenstvo početkom travnja, a onda i druga velika natjecanja na međunarodnoj sceni. Ako je suditi prema uspješnom početku, jedno je sigurno: I ove sezone "čudesni Hrvat" spreman je zadržati dah i još puno puta ostaviti nas sve - bez daha!