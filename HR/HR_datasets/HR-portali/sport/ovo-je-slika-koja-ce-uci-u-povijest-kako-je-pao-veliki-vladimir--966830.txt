Foto: Getty Images / Guliver image  OVO JE fotografija koja će ući u povijest sporta. 27-godišnji Britanac Anthony Joshua nakon epskog meča poslao je u povijest Vladimira Klička i zaključio jednu boksačku eru. Odmah su je usporedili s kultnom fotografijom Muhammada Alija nakon rušenja Sonnya Listona dok je meč Joshue i Klička podsjetio na legendarni fajt Tysona i Holyfielda. U najboljem i najvažnijem meču u svojoj karijeri, veliki Ukrajinac potpisao je poraz. Tri puta je padao, tri puta ustajao i na kraju karijere dokazao da može boksati uzbudljivo kao neprežaljeni šampioni iz 90-ih. Otišao je poput šampiona, a njegov pad u 11. rundi ostat će povijesno zabilježen. 11 godina dominacije srušio je srčani Britanac. I on je bio u nokdaunu, teturao i hvatao zrak. Bio je u najtežoj situaciji svoje karijere, jer nikada prije nije boksač meč duži od sedam rundi. Izdržao je i u spektakularnom finišu konačno završio Klička. "Ako ne pokušate, nikada neće uspjeti. Što da kažem, nisam savršen ali se trudim. Bitan je karakter. Ako mogu ja, možete svi", poručio je publici novi šampion.  "Znao sam da moram plasirati udarce. Ja sam nokaut čovjek", dodao je i s pozornice dozvao Tysona Furyja, koji je podgrijavao atmosferu uoči meča.  Joshua mu je sredio ulaznice, ali Fury se nije pojavio. "Gdje si, Tyson? Morao bi nešto vratiti ljudima koji su platili ulaznice, samo ih je 90 tisuća, a ništa nisu vidjeli" Vidjeli su ipak mnogo Na kraju epskog fajta, presudio je aperkat na bradi Klička.