Britanac Lewis Hamilton (Mercedes) slavio je na nedjeljnoj utrci formule 1 za Veliku nagradu Meksika vodeći od početka do kraja utrke te je za sedam bodova smanjio zaostatak u ukupnom redoslijedu svjetskog prvenstva za momčadskim kolegom Nicom Rosbergom koji je utrku završio kao drugi. Mjesto na najnižoj stubi pobjedničkog postolja na kraju je pripalo Nijemcu Sebastianu Vettelu u Ferrariju, iako je ciljem prošao kao četvrti. Mladi Nizozemac Max Verstappen (Red Bull), koji je na cilj došao kao treći, zaradio je pet sekundi kazne za vožnju izvan staze pa je na kraju završio kao peti, iza Vettela i momčadskog kolege Australca Daniela Ricciarda. Pobjeda u Meksiku je osma u ovoj sezoni za Lewisa Hamiltona i ukupno 51. u karijeri, čime se na ljestvici najuspješnijih vozača svih vremena izjednačio s Francuzom Alainom Prostom na drugom mjestu. Daleko ispred svih na toj listi je Nijemac Michael Schumacher s 91 pobjedom. Aktualni svjetski prvak Hamilton dvije utrke prije kraja sezone ima 330 bodova i u ukupnom redoslijedu zaostaje za Nicom Rosbergom 19 bodova. Odluka o svjetskom prvaku može pasti već za dva tjedna u Sao Paulu gdje će se vozači boriti za Veliku nagradu Brazila. Posljednja utrka sezone na rasporedu je 27. studenoga u Abu Dhabiju. VN Meksika - rezultati:  1. Lewis Hamilton (VB / Mercedes)                   1:40:31.402    2. Nico Rosberg (Njem / Mercedes)                   +00:08.354     3. Sebastian Vettel (Njem / Ferrari)                +00:17.313      4. Daniel Ricciardo (Aus / Red Bull - TAG Heuer)    +00:20.858      5. Max Verstappen (Niz / Red Bull - TAG Heuer)      +00:21.323      6. Kimi Raikkonen (Fin / Ferrari)                   +00:49.376      7. Nico Huelkenberg (Njem / Force India - Mercedes) +00:58.891      8. Valtteri Bottas (Fin / Williams-Mercedes)        +01:05.612      9. Felipe Massa (Bra / Williams-Mercedes)           +01:16.206     10. Sergio Perez (Mek / Force India - Mercedes)      +01:16.798 Najbrži krug: Daniel Ricciardo, 1:21.134, 53. krug Ukupni redoslijed - vozači: 1. Nico Rosberg (Njem / Mercedes)     349 bodova     2. Lewis Hamilton (VB / Mercedes)     330     3. Daniel Ricciardo (Aus / Red Bull)  239     4. Sebastian Vettel (Njem / Ferrari)  192     5. Kimi Raikkonen (Fin / Ferrari)     178     6. Max Verstappen (Niz / Red Bull)    175  Ukupni redoslijed - konstruktori: 1. Mercedes               679 bodova    2. Red Bull - TAG Heuer   422     3. Ferrari                370     4. Force India - Mercedes 145     5. Williams-Mercedes      136  