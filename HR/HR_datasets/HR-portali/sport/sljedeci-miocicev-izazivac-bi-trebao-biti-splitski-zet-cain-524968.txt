E, to bi bio meč koji bih baš rado volio vidjeti, Stipe Miočić na Caina Velasqueza. Namjerio bi se junak na junaka. Jedini problem bio bi za koga navijati, jer su oba ‘naši’, nasmijao se legendarni splitski borac Branko Cikatić. Potom je Tigar pojasnio... - Miočić je podrijetlom naš, baš kao Velasquezova supruga, a znate kako se kaže kod nas, odande si odakle ti je žena! Nakon što je Stipe Miočić u prvoj rundi deklasirao Juniora dos Santosa te obranio naslov, počela su nagađanja o njegovu sljedećem protivniku. Četvorica su ozbiljni kandidati: Alistair Overeem, Fabricio Werdum, Francis Ngannou te Cain Velasquez, kojeg su dugo smatrali najubojitijim teškašem, no mnoge ozljede usporile su mu karijeru. Mnogi ga ljubitelji MMA-a i danas smatraju najkompletnijim borcem današnjice, a njegova tri legendarna meča protiv Juniora dos Santosa spadaju među najspektakularnije u povijesti UFC-a. Velasquez je Meksikanac i zbog boje kože na prsima nosi tetovažu “Brown Pride”. - Gledao sam meč Stipe Miočića i Juniora dos Santosa te mogu reći da je ispunio moja očekivanja. Junior je već pomalo istrošen borac, mnogo puta je bio nokautiran. - On u biti nije Stipina klasa, tako da nije ni imao previše šansi. Protiv Overeema ili Velasqueza Stipe bi imao bitno teži zadatak, pogotovo jer je puno lakše napadati nego braniti titulu - smatra Cikatić, koji bi meč Miočić - Velasquez volio vidjeti, između ostalog, i zbog Meksikančeve poveznice s Hrvatskom. - Velasquezova supruga Michelle Borquez Velasquez podrijetlom je iz Splita, gdje joj navodno još živi baka. Bili su u Splitu prije nekoliko godina, upoznali smo se i odmah mi je kazao da mu je čast upoznati idola. Bio je oduševljen gradom i hranom, a ostali smo i u kontaktu. Nije da se čujemo baš često, ali mi je obećao da ćemo se opet vidjeti u Splitu - otkrio nam je legendarni borac, čija procjena snage dvojice potencijalnih suparnika itekako ima težinu. - Stipe je krupniji i bolji u ‘stojci’, a Cain je bolji u parteru. Jedino je pitanje gdje će završiti borba. Bio bi to vrlo zanimljiv meč, još da se organizira negdje u Hrvatskoj... Ali teško da će to biti kod nas zbog financijskih razloga. Velasquez bi, prema Cikatiću, bio definitivno protivnik po mjeri Stipe Miočića. - Dobar je borac, srčan, korektan i neustrašiv. On može izdržati batine i nikad se ne povlači. Nije nabildan nego prirodno jak, a vrlo je kvalitetan i kao čovjek. Vrlo skroman. Upoznao sam mnoge borce, s nekima se i privatno družio, a on mi je, uz Overeema, najdraži. Overeem ima isto hrvatsku poveznicu, njegov veliki prijatelj je kondicijski trener Ante Bonačić, bili smo skupa na pečenoj janjetini, koja mu se toliko svidjela da je sam pojeo pola janjeta - nasmijao se Cikatić, koji očekuje da će Velasquez ovog ljeta opet doći u Split. - Trebao je doći i prošlog ljeta, ali se spremao za meč s Overeemom, pa nije stigao. Sve ovisi o UFC-u, koga će odrediti za izazivača i kad. Ja se nadam da će Cain dobiti priliku protiv Stipe - kaže Tigar. Da nije bilo komplicirane ozljede ramena, a potom i leđa, zbog koje je liječnička komisija prošlog prosinca odbila dati dozvolu Velasquezu da se bori protiv Fabricija Werduma, jedan od njih dvojice vjerojatno bi već bio u poziciji da se bori za naslov umjesto Juniora dos Santosa. Preostaje vidjeti hoće li se 34-godišnji meksički borac, koji je prije MMA karijere bio jedan od najboljih hrvača grčko-rimskim stilom u SAD-u, uspjeti spremiti za veliku borbu s Miočićem... 