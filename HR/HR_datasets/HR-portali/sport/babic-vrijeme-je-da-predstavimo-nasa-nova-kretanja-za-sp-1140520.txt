Rukometaši Hrvatske jedva su dočekali vikend. Jer, do sada su trenirali, trenirali i samo trenirali, a za vikend će odigrati prve i jedine pripremne utakmice uoči nastupa na Svjetskom prvenstvu u Francuskoj koje počinje 11. siječnja. Izbornik Željko Babić ima 21 igrača na završnim pripremama, a petorica će morati otpasti. Jasno je da će otpasti jedan od tri vratara, jedan od tri kružna napadača, jedan od tri lijeva krila te jedan od tri srednja vanjska. Dakle, dvojba će biti tko će biti višak na desnom vanjskom – Obranović ili Mandalinić? Puno trčanja na treningu – Do sada smo trenirali dvaput dnevno. Na jutarnjim treninzima akumuliramo fizičku snagu. Radimo dosta na kondiciji. Na poslijepodnevnim treninzima radimo isključimo na taktici i puno trčanja kroz rukomet jer se nadam brzoj igri na Svjetskom prvenstvu. Promijenili smo koncept te sva trčanja koja radimo, radimo isključivo s rukometnom loptom – rekao je Željko Babić. – Na drugi dio priprema došli su nam igrači koji imaju važnu ulogu u obrani i naravno da smo kompletirali napad i obranu. Više radimo na obrani jer je ona jako bitna. Naime, uz čvrstu i fleksibilnu obranu imat ćemo i tranziciju na kojoj želimo graditi igru – istaknuo je izbornik. Utakmicom između Tunisa i Crne Gore (18 sati) danas u Umagu počinje HEP Croatia cup. Hrvatska će svoje utakmice odigrati u nedjelju (Tunis) i ponedjeljak (Crna Gora). – Utakmice odlično dolaze u ovoj fazi kako bismo isprobali nova kretanja koja imamo te da možemo probati nove igrače koji još nisu igrali za reprezentaciju. Vidjet ćemo koje su njihove sposobnosti i kako funkcioniraju pod pritiskom. Čekaju nas dvije odlične utakmice. Iskoristit ćemo ih u taktičkom smislu. Napravit ćemo rotacije slične kao što bi trebale biti na Svjetskom prvenstvu. Očekujem dvije utakmice koje će nam pokazati određene stvari, jesmo li na dobrom putu te kako stojimo bez obzira na rezultat – zaključio je Babić. Naši prvi suparnici, rukometaši Saudijske Arabije, pripremaju se u Beogradu. Odigrali su prijateljsku utakmicu sa Slovenijom (18:31) i Crnom Gorom (20:19). Pobjeda i poraz, zadovoljava li to Nenada Kljaića, izbornika Saudijske Arabije? Kljaić: Ne idem u Umag – Iskreno, mene rezultati na pripremama uopće ne zanimaju. Bitno je kako ćemo izgledati na samom SP-u. Cilj mi je proći skupinu. Kako? Recimo da pobijedimo Čile pod obavezno te da još iznenadimo Bjelorusiju – rekao je Kljaić. Do odlaska u Francusku Saudijska Arabija odigrat će još dvije prijateljske utakmice s BiH. A hoće li Kljaić u Umag, da se uživo uvjeri čime raspolaže Hrvatske, njegov prvi suparnik u Rouenu 13. siječnja. – Ne, Umag mi nikad nije bio u planu da idem gledati – zaključio je Kljaić. Od ostalih naših suparnika u skupini Bjelorusija je odigrala najveći broj utakmica, ali su uglavnom sve izgubili. Njemačka se pokazala moćnom protiv Rumunjske (30:21), a Mađarska je tijesno izgubila od Danske (21:24). Čile nije odigrao nijednu utakmicu, barem ne u Europi.