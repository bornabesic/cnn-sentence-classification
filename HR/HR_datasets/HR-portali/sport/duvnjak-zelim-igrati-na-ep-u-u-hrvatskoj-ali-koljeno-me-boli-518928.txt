Koljeno mi nije dobro. Planiram utakmicu po utakmicu, dan za danom, radeći puno s našim fizioterapeutom. Želim igrati na Europskom prvenstvu 2018. u Hrvatskoj, naravno. Ali koljeno me boli. Stanje se, doduše, malo popravilo što se tijela tiče, rekao je Domagoj Duvnjak u velikom intervjuu za Kieler Nachrichten. Domagoj je u velikom uzvratu protiv Löwena zabio tri gola i pomogao Kielu da osigura daljnju fazu natjecanja. - Najvažnije je da smo bili momčad u Mannheimu. Osjećam bol, ali sam želio igrati i pomoći. Svatko daje koliko može - skromno je rekao Duvnjak. Pitanje je koliko može. Nalazi se pred ispitom karijere. Kao profesionalac želi poštovati želju trenera Gislasona da da svoj obol do kraja sezone u Njemačkoj, ali jako dobro zna da mu je operacija koljena neophodna. Ako Duvnjaka u Kielu odluče koristiti do kraja sezone, šanse da zaigra na Euru u Hrvatskoj sljedeće sezone su minimalne. - Od utakmice s PSG-om (12. ožujka) jedva sam mogao trenirati s ekipom. Nadam se da ću biti bolje u nadolazećim tjednima, no ponavljam, koljeno mi nije dobro. Zlato s europskih prvenstava jedino je koje nedostaje hrvatskoj rukometnoj reprezentaciji, a šansa da ga osvoji pred domaćom publikom prilika je iz snova za našeg srednjeg vanjskog. Otkad je u reprezentaciji, prati ga “prokletstvo” brončanih medalja, ali s obzirom na ozljedu koljena, vjerujemo da bi i broncu potpisao, samo da zaigra pred svojom publikom u prepunoj Areni. 