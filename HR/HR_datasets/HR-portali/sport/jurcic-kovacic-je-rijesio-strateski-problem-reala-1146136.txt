Vahid Halilhodžić prvi je priključio Matea Kovačića prvoj momčadi Dinama. Odmah su se svi raspisali o novom Messiju, no iskusni je Vaha stao na kočnicu: Vaha je čuvao – Kovačić je izvanredan talent, no u ovom poslu upoznao sam mnoge dječake njegovih godina koji su slovili za velike talente, a nikada nisu uspjeli napraviti karijeru. Mediji su najopasniji za njegov razvoj, pustite ga na miru. Kako ga možete uspoređivati s Messijem?! Znate li što to radi glavi dječaka od 16 godina? Uspoređivati ga s vjerojatno najboljim igračem u povijesti nema smisla – govorio je Vaha. Kruno Jurčić gurao je Kovu i u Ligi prvaka pa je to dobrim dijelom dovelo čelnike Intera koji su s torbom eura stigli na razgovore u Maksimir i onda povukli Kovačića s priprema Dinama. Na današnji dan prije tri godine Mateo je krenuo prema Milanu. – Zar su već prošle tri godine? – začudio se Kruno koji je s guštom gledao nedjeljnu prezentaciju Kovačića u dresu Reala, njegov krasan pogodak pa asistenciju Cristianu Ronaldu. – Baš sam s tatom razgovarao dok se igrala utakmica, a Kova je pokušavao ono što prije u Realu nije, puno je išao od centra prema naprijed. Valjda mu je Zidane sugerirao da pokuša napraviti višak. I stalno je pokušavao kroz dva-tri suparnička igrača, nekad nije uspijevao, nekad jest. I baš kažem tati da bi bilo lijepo kad bi ga nagradio nekakav gol. I tada ga zabije – veli Jurčić koji drži da je Real u Kovačiću našao odgovor na svoje probleme. – U nekoliko zadnjih utakmica Real se muči, bio je prilično jalov, slabo su lopte dolazile prema Ronaldu, Benzemi... Svojom okomitom igrom Kova je taj problem riješio. Klinac iz Hrvatske je rješenje Kad ste ga pozdravljali u Međugorju prije tri godine, jeste li mogli zamisliti da će napraviti tako veliku karijeru? – Dobro, ne možeš baš zamisliti da će biti tako važna karika Reala. Ali, nije to samo Mateo, imali smo mi velike igrače u velikim klubovima, ali nikad ovako, Modrić, Kovačić, Rakitić, Mandžukić... to su vodeći igrači top svjetskih klubova. I ne mislim sad hvaliti Matea jer je zabio gol i asistirao, malo drukčije na to gledam. Kad se Real muči, dođe neki “klinac” iz Hrvatske i riješi Realove strateške probleme, meni je on još klinac, ali klinac koji je pokazao da može riješiti problem velikog Reala. No lijepo je kad zabije, kad je igrač utakmice. – Svakako, a uvjeren sam da može i više, ova pozicija mu je najbolja, samo još više treba koristiti svoj brzi prvi korak, ulaziti u 16 metara, koristiti brzi udarac jer on to sve ima. Tako igra Özil, to je igrao Sammir u Dinamu. Mi smo ga znali stavljati na zadnjeg veznog, pa više uz liniju, no on je u toj sredini dominantan i pokazao se kao važan dio Reala koji je škripao, pogotovu kad nema Luke Modrića – zaključio je Jurčić. Matea je hvalio i njegov trener Zidane nakon predstave protiv Real Sociedada. – Sretan sam zbog njega jer nam je važan igrač i stalno igra dobro, no ubuduće može i bolje.