Maja Poljak (31), hrvatska odbojkaška reprezentativka četvrti put osvojila je Ligu prvakinja. I to s trećim različitim klubom. Nakon što je dvaput bila najbolja s talijanskim Bergamom (2005. i 2007.) i turskim Vakifbankom (2011.), sada joj je to uspjelo s drugim turskim klubom Eczacibasijem. S četiri osvojena trofeja Lige prvakinja ona je postala i najtrofejnija naša odbojkašica. Lani "drvena" medalja Završni turnir igrao se u poljskom gradu Szczecinu, a njezin klub prvo je u polufinalu pobijedio Vakifbank (3:1), a onda u finalu i talijanski Yamamay (3:0). Na prvoj utakmici Maja je osvojila 12, a u drugoj osam bodova. U posljednjih pet godina ovo je četvrti naslov Lige prvakinja za turske klubove – dvaput je prvi bio Vakifbank te po jednom Fenerbaçhe i sada Eczacibasi. Dominaciju turskih klubova prekinuo je lani ruski Kazanj. – Prošle godine osvojile smo "drvenu" medalju. Rekle smo tada da ćemo ove godine napraviti korak više – finale. No, napravile smo dva i osvojile naslov – rekla je Maja Poljak. U Turskoj je od 2008. godine. Prvo je igrala za Turk iz Ankare, da bi se nakon jedne sezone preselila u Istanbul. Prvo je igrala za Vakifbank, a od 2011. je u Eczacibasiju, gdje je godinama igrala zajedno sa Sennom Ušić. Karijeru je počela u zagrebačkoj Mladosti, gdje je igrala pet godina. U inozemstvo je otišla sa 17 godina (Vicenza), a sa 22 godine osvojila prvu Ligu prvaka s Bergamom. Oproštaj u Riju Maja je u posljednjih nekoliko godina dobivala ponude iz Italije, Kine, Koreje i Japana, no ugovor u Turskoj je predobar da bi razmišljala o odlasku. Među navijačima u Turskoj popularna je skoro kao Slaven Bilić. – Imam još jednu želju do kraja karijere. Nastupiti na Olimpijskim igrama u Rio de Janeiru 2016. godine. Olimpijske su igre san svakog sportaša i one su jedina bolna točka moje karijere. Iskusila sam sva ostala velika natjecanja, ali ne i OI. Voljela bih u hrvatskom dresu nastupiti na olimpijskom turniru. Bilo bi lijepo oprostiti se od odbojke u Rio de Janeiru, ali dalek je put do Brazila – rekla je Maja. >>Fenerbahčeu udovoljeno, tursko prvenstvo odgođeno na tjedan dana!