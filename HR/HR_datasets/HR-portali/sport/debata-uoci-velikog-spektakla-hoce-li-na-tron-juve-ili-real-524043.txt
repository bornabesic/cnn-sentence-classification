Zašto Real ima veći motiv, zašto Juve više nema alibija? Analiziraju naši novinari! Real Madrid protiv Juventusa, u Cardiffu se sastaju 3. lipnja.  Kladionice blagu prednost daju Realu (1.80, naspram 2.10 na Juventusov trofej). A vi? Ovdje je usporedna statistika oba kluba ove sezone u Ligi prvaka i argumenti naših novinara. Da vam možda malo olakšaju izbor. ANKETA: Tko je vaš favorit u finalu Lige prvaka? Piše: Ante Buškulić Ma nije to praznovjerje. Iako stoji činjenica da je Juventus najveći gubitnik finala. Real je jednostavno najkompletnija momčad današnjice. Neće moći razbiti Juventusovu obranu? A tko bi stavio ruku u vatru da će Atleticu zabiti tri u jednoj utakmici? Da će ostaviti u čudu Simeoneove ratnike? U čudu i bez 'noža u zubima'. Nitko! Real ima uigran sustav, ovaj Zidaneov Real ima B i C rješenja ako ne krene dobro, ima samopouzdanje, i kad zapadne u krizu, to nije kobno... I ima, naravno, Cristiana Ronalda. Da, svi su ovi igrači već osvojili Ligu prvaka. Ali vjerujte, Juve neće u Cardiffu na travnjak istrčati ništa 'gladniji'! Svjesni su i Ronaldo, ali i Modrić i Ramos kao okosnica momčadi, da su zagazili u četrdesete, ozljede su sve češće i tko zna kako će idućih sezona izdržavati i do 60-ak utakmica u sezoni. Nije im zadnja šansa kao Juveovim senatorima, ali... Ovaj je Real puno puta pokazao da ne kiksa kad je najvažnije. Znaju da mogu ispisati povijest kao prva momčad koja je obranila naslov. A tu je i osvetnički motiv! Da, zaboravite finale iz 1998., realovci žude za osvetom Juventusu za polufinale iz 2015. Tada ih je Juve izbacio i izborio finale protiv Barcelone. E, iz tog sastava u današnjem je Juventusu samo četvorica-petorica igrača, dok iz Realovih prvih 11 koji je ispao od Juventusa otišao samo Casillas! Ostala desetorica i dalje su na Bernabeuu. Željna osvete... Još da Zidane preskoči sentiment, odupre se pritiscima da Bale u svom Cardiffu bude u prvih 11 i u prvom sastavu ostavi Isca... Piše: Dejan Lovrić Sad ili nikad! Takav je stav Juventusa po pitanju Lige prvaka ove sezone. O ambicijama torinske momčadi uoči sezone dovoljno govori transfer Gonzala Higuaina od 90 milijuna eura. Kad klub pomalo zasićen dominacijom u okvirima svoje države izvede takav manevar, jasno je da pucaju na najviši mogući cilj. I nema alibija, kao protiv Bayerna prethodne sezone u osmini finala kad su ih držali u šaci pa potom prosuli dobiveno.  Ove sezone talijanski prvak pokazao je europsku zrelost u najvažnijim trenucima. Za Juventus to je bila pobjeda na Sanchez Pizjuanu protiv Seville u skupini koja im je omogućila odlazak u osminu finala s prvog mjesta, odakle su preko Porta stigli na Barcelonu. I dok su mnogi prednost davali katalonskom divu na račun žestokog gaženja PSG-a na Nou Campu u najvećem preokretu u povijesti Lige prvaka, Juventus je ostao hladnokrvan i nije se uplašio uzeti ponuđeno. A Barcelona se baš fino ponudila... Kao Bayern godinu ranije, no tada Talijani nisu znali što činiti. Poput uplašenog školarca nakon pred roditeljima nakon što dobije negativnu ocjenu iz matematike. Danas je Juve nešto stariji, zreliji i mudriji student. S njima nema zafrkancije. Da su se zafrkavali, Monaco bi pakirao kufere za Cardiff. Nakon što su torinezi slomili kneževe na njihovom travnjaku, činilo se kako je uzvrat revijalnog tona, ali nakon što je Jardimova ekspedicija zapucala nekoliko puta iz svojih najjačih oružja, gesta Gigija Buffona opisala je stanje stvari. Kapetan u svojoj 39. godini, željniji 'klempavog' trofeja više nego ikad u karijeri, derao se iz petnih žila na suigrače sugerirajući im propuste u koncentraciji. Uostalom, moraju mu ispuniti želju, legenda ne može u mirovinu bez trofeja Lige prvaka! Kasnije je Juve udario po gasu i stvorio niz šansi te rutinski stigao do finala protiv Reala. Veliki europski gubitnici koji imaju dva osvojena naslova iz osam pokušaja (posljednje zlato ubrali su davne 1996.) baš će u Cardiffu na račun svoje zrelosti tražiti razbijanje prokletstva koje ih je pratilo 2003. na Old Traffordu protiv Milana, odnosno 2015. u Berlinu protiv Barcelone. Besprijekorna defenziva, idealan momčadski balans i žestoka glad za osvajanjem Lige prvaka najjači su aduti torinske momčadi. Igrački, madridska momčad je ipak blagi favorit.   