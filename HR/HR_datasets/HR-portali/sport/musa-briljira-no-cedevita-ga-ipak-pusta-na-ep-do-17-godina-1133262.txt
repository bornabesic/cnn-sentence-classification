U Košarkaškom klubu Cedevita odlučili su se na dobronamjeran, ali rizičan potez. Vodstvo kluba odlučilo je na 20-tak dana osloboditi obveza svog najboljeg mladog igrača Džanana Musu kako bi ovaj mogao nastupati za reprezentaciju BiH na juniorskom Eurobasketu od 16. do 22. prosinca. Problem je ozljeda Babića To natjecanje igra se u neuobičajeno doba godine. Ljetos je odgođeno zbog velike nesigurnosti u zemlji u kojoj se trebalo održati. No i sada se igra na sjeveru Turske, ali uz jamstva turske vlade da je Samsun sigurno okruženje. U Cedeviti, dakle, nisu htjeli komplicirati život susjedima, kao što su u Crvenoj zvezdi odlučili zakomplicirati vlastitoj juniorskoj reprezentaciji. Premda im nadareni krilni-centar u ABA ligi igra prosječno samo pet minuta, a u Euroligi ušao je u igru samo jednom, zvezdaši su odlučili ne pustiti Borišu Simanića (208 cm) na EP. S druge strane, Cedevita je pustila igrača koji u Eurokupu i ABA ligi igra prosječno 14 minuta, a u Prvenstvu Hrvatske po 25 i pol minuta i bilježi 13 koševa, 4.2 skokova i 2.4 asistencija. Dakle, nije riječ o nevažnom igraču za ovaj sastav, pa Cedevitin trener Veljko Mršić ističe: – Mi u stručnom stožeru razmišljali smo o tome da ga ne pustimo jer nam je trenutačno ozlijeđen Babić i, ako nam se dogodi još jedna ozljeda među vanjskim igračima, mogli bismo zapasti u probleme. No, to da Musa ipak ide odlučeno je na višoj instanciji, tako su se dogovorili klub i Košarkaški savez BiH. Situaciju nam je dodatno objasnio i sportski direktor Cedevite Matej Mamić: – Nismo nikada ni jednom savezu uskratili igrača. Istina je, malo me strah da ćemo osjetiti posljedice ove odluke, no ono što smo dogovorili, to ćemo i poštovati. Uostalom, pustili smo Buljevića i Baju u našu reprezentaciju, a oni su članovi naše prve momčadi, pa smo pustili i Musu. On će još u utorak odigrati utakmicu A-1 lige protiv Zaboka i onda će na pripreme. Moram istaknuti i da je KS BiH prema nama uvijek bio korektan kod svakog slučaja dovođenja igrača iz njihovih klubova. Na svemu tome klubu je zahvalan i 17-godišnji Musa, jedan od dvojice najboljih mladih igrača svoga godišta u Europi (drugi je Realovac Dončić): – Hvala treneru Mršiću što mi daje priliku da igram, ali i što mi je dopustio da igram za svoju zemlju, a za mene je to nešto neopisivo. Nije uvijek Musa sretan s trenerovim odlukama, ponajprije onima oko njegove minutaže: – U želji da što više igram, ja sam nestrpljiv i kada se dogodi da uopće ne igram ili igram vrlo malo, sutradan prvi dođem na trening i tako izbacim bijes, tu ljutnju. To je moj način. Igraju točno na Božić Musa će se u sastav vratiti točno uoči velikog regionalnog derbija s Crvenom zvezdom, koji se igra u Zagrebu točno na Božić. – Nažalost, ni Dom sportova ni Draženova dvorana dan prije ili dan poslije Božića nisu slobodni pa moramo igrati baš na blagdan – objasnio je Mamić. Koliko god nama to bilo neuobičajeno, u košarkaškom svijetu to nije slučaj. Uostalom, u NBA ligi na Božić se igraju najveći derbiji pa će se tako ove godine sučeliti prvak i doprvak Cleveland i Golden State, Celticsi i Knicksi odnosno Lakersi i LA Clippersi.  