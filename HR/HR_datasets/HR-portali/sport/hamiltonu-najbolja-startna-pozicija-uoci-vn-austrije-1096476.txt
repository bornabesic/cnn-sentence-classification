Svjetski prvak Britanac Lewis Hamilton u Mercedesu izborio je najbolju startnu poziciju na sutrašnjoj Velikoj nagradi Austrije u Spielbergu, devetoj utrci svjetskog prvenstva formule 1. Hamiltonu je to peti 'pole position' ove sezone, te 54. u karijeri. Drugo mjesto u kvalifikacijama izborio je njegov momčadski kolega Nijemac Nico Rosberg, no zbog kazne startat će sa sedmog mjesta. Rosberg je kažnjen zbog promjene mjenjača nakon sudara na jutrošnjem trećem treningu. Nijemac Nico Hulkenberg u Force India osvojio je sjajno treće mjesto, ali će zbog Rosbergove kazne startati iz prvog reda. Hulkenbergu će to biti prvi start iz prvog reda nakon što je 2010. u Brazilu ostvario najbolje vrijeme kvalifikacija. Četvrti je bio Nijemac Sebastian Vettel u Ferrariju, ali i on je dobio kaznu zbog promjene mjenjača, pa će u utrku ući s devete pozicije. Kvalifikacijski dan u Spielbergu obilježile su i četiri nesreće, ali srećom bez težih posljedica. Najružnije je izgledao udes Rusa Daniila Kvjaata u Toro Rossu, no nakon sudara mirno je izašao iz bolida bez ikakvih ozljeda. U ukupnom poretku vodi Rosberg sa 141 bodom ispred Hamiltona sa 117 i Vettela sa 96 bodova. Rezultati kvalifikacija: 1.  Lewis Hamilton (VB)  Mercedes 1:07.922, 2.  Nico Rosberg (Njem) Mercedes 1:08.465, 3.  Nico Huelkenberg (Njem) Force India 1:09.285, 4.  Sebastian Vettel (Njem) Ferrari 1:09.781, 5.  Jenson Button (VB) McLaren 1:09.900, 6.  Kimi Raikkonen (Fin) Ferrari 1:09.901, 7.  Daniel Ricciardo (Aus) Red Bull 1:09.980, 8.  Valtteri Bottas (Fin) Williams-Mercedes 1:10.440, 9.  Max Verstappen (Niz) Red Bull 1:11.153, 10. Felipe Massa (Bra) Williams-Mercedes 1:11.977...