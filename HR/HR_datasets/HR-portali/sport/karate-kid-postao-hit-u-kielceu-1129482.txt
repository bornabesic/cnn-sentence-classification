Ako treba izdvojiti junaka utakmice elitne skupine Lige prvaka između PPD Zagreba i Kielcea, to je neosporno Filip Ivić, hrvatski reprezentativni vratar koji ove sezone brani boje poljskog prvaka. Završio je Fićo susret s 11 obrana, ali svih 11 bili su uglavnom obranjeni ziceri. – Mogao sam imati dvostruko više obrana jer sam desetak lopti dotaknuo rukom ili nogom, a one su se nekako otkotrljale u mrežu – istaknuo je Ivić. Samo Horvata nisam skužio Netko će reći da je s lakoćom branio kontre zagrebašima jer ih jako dobro poznaje s obzirom na to da je niz godina branio upravo u PPD-u. – Ima nešto u tome, ali ima puno više u pravilnom postavljanju i predviđanju kamo bi lopta mogla biti upućena. Eto, ispada da jedino nisam uspio skinuti nijedan sedmerac svom prijatelju i bivšem kapetanu Zlatku Horvatu – istaknuo je Ivić. Mala skupina navijača Kielcea najčešće je u varaždinskoj dvorani skandirala njegovo prezime. – Svaka čast toj skupini koja je došla iz prilično dalekog Kielcea. Zanimljivo je da navijači u Kielceu jako dobro razumiju rukomet i zapljeskat će svakom dobrom potezu ili obrani – rekao je Ivić. “Karate Kid” postao je hit u Kielceu. Naime, Filip je godinama trenirao karate pa su mu neki potezi iz tog sporta dobro došli i na rukometnim vratima. – Moram priznati da me je jako dobro krenulo na vratima Kielcea. Bili smo malo u rezultatskoj krizi, ali smo se ovom pobjedom izvukli. Vjerujem da ćemo u sljedeće dvije domaće utakmice Lige prvaka osvojiti sva četiri boda i tako se vratiti u igru za prvo mjesto u skupini i tako osigurati izravni plasman u četvrtfinale – naglasio je naš vratar. Talant Dušebajev poznat je kao trener koji svakih 15 minuta mijenja cijelu postavu. Jedino ne mijenja vratara iako na klupi ima kapetana kluba i poljske reprezentacije Slawomira Szmala. Djevojka me jako motivira – Imam ogromno povjerenje trenera, a Szmal mi pomaže savjetima. Uostalom, Szmal želi biti trener vratara u budućnosti i na treninzima jako puno radi sa mnom. Njegovi su mi savjeti od velike pomoći – rekao je Filip kojeg su u Varaždinu bodrili roditelji i djevojka. – Je li me njihovo prisustvo dodatno motiviralo? Pa i jest – rekao je sa smiješkom. U jednom trenutku Filip je ostao gotovo nokautiran kada ga je Tin Kontrec pogodio loptom u glavu. – Događa se. Ništa strašno. Malo je išla krv iz nosa. Tin se odmah ispričao. Nema ljutnje – rekao je Filip Ivić. Ako nastavi ovako braniti, mogao bi biti naš veliki adut na SP-u u Francuskoj 2017. godine. 