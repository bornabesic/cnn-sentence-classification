Helena Dretar Karić i Anđela Mužinić osvojile su srebrenu medalju u ekipnom finalu na Paraolimpijskim igrama u Rio de Janeiru. U finalu su bile bolje Kineskinje Li Qian i Jing Liu. Prvo je naš par izgubio sa 0:3, da bi potom i Anđela Mužinić izgubila pojedinačni susret. Hrvatske stolnotenisačice donijele su Hrvatskoj petu medalju na Paraolimpijskim igrama, ali i prvu ekipno u povijesti nastupa hrvatskih sportaša. - Znale smo da su Kineskinje jake, dale smo sve od sebe ali jednostavno nije išlo. Možda smo se malo i ispuhale nakon onog čudesnog meča i preokreta u polufinalu protiv Južnokoreanki pa više nije bilo  snage za još jedno veliko iznenađenje – rekla je Anđela Mužinić. U svom debiju na Paraolimpijskim igrama, Matija Sloup osvojio je osmo mjesto u bacanju kugle. Na Svjetskom i Europskom prvenstvu bio je dvaput četvrti, no taj doseg nije uspio ponoviti u Brazilu. Najbolji skok bio mu je 8,27 metara što je gotovo metar kaže od njegovog najboljeg rezultata. - Nisam zadovoljan, ne znam što mi je bilo. Znao sam što trebam napraviti, ali čim je natjecanje krenulo kao da sam imao crnu sliku pred očima. Sve je proletjelo. Inače nemam tremu na natjecanjima, no u Riju me očito pojela trema. Morat ću još poraditi na psihičkoj pripremi prije natjecanja - kazao je 20-godišnji atletičar iz Kutine, član Atletskog kluba osoba s invaliditetom Odisej. Prije toga se tri godine bavio dizanjem utega. Jedan slučajan posjet Odiseju sve je promijenio. - Sasvim slučajno sam završio na jednom treningu i tako je počela ova priča. Atletikom se bavim posljednje dvije godine, no tek sam prije devet mjeseci počeo raditi na rotacionim tehnikama, a to se uči godinama - rekao je student Poslovne ekonomije na Libertasu.