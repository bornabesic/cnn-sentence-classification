Pao je Olympiacos, a zatim i Pro Recco. Činilo se kao da ništa ne može zaustaviti Jug u pohodu na novu titulu prvaka i obranu naslova od prošle godine, ali u priču se upleo mađarski prvak Szolnoki. Mađari su na kraju zasluženo slavili 10-5 (1-2, 5-2, 2-1, 2-0) i u svojem prvom finalu Lige prvaka došli do prvog, povijesnog naslova europskog prvaka. - Imali smo sjajne dvije sezone. Ne možemo žaliti jer smo imali sjajne dvije sezone. Nadam se da ćemo ostati zajedno i nastaviti ovako raditi. Moramo pasti da bismo se mogli podići. Jako teško je ostati dugo vremena na vrhu i treba znati odvagati kako ostati što duže na vrhu - rekao je trener Juga Vjekoslav Kobešćak nakon utakmice. Hrvatski prvak je sjajno krenuo u susret u Budimpešti pred devet tisuća navijača koji su bili na strani domaćeg Szolnokija. Nakon polovice druge četvrtine imao je vodstvo 4-3. No, onda je uslijedio veliki pad. Szolnoki je zabio tri gola zaredom i poveo 6-4. Mađari su samo punili Bijačevu mrežu, koji danas nije imao svoj dan. Ali je Viktor Nagy s druge strane. Mađarski reprezentativni golman branio je gotovo sve što su Jugaši uputili prema njegovu golu, a to se odrazilo i na rezultatu. Jer nakon spomenute polovice druge četvrtine Jug je zabio samo jedan gol! Dakle, Jug je u nešto više od pola utakmice zabio samo jedan gol. Mađarski golman upisao je 13 obrana, a Bijač je imao pet. Treće mjesto na završnom turniru osvojili su vaterpolisti Pro Recca koji su sa 15-6 pobijedili mađarski Eger dok je u dvoboju za peto mjesto Brescia svladala Olympiacos s 8-5. JUG CO - Bijač, Macan 1, Fatović, Lončar 1, Joković 1, Garcia, Marković 2, Pavličević, Vrlić, Perrone, Benić, Obradović, Popadić. SZOLNOK - Nagy, Gocić 1, Crousillat, Vamos 2, Jansik, Mezei, Aleksić 3, Younger, Prlainović 3 (2), Varga, Kiss 1, Fulop, Kardos.