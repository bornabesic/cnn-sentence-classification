Gorica i Solin bore se za mjesto koje vodi u doigravanje za HNL. Goričani su drugi s dva boda više od Solina i bili su sigurni da njihovi rivali neće dobiti licenciju pa su se uoči utakmice protiv njih igrači čistili kartona, misleći da im je razigravanje za ulazak u HNL zagarantirano. No HNS je Solinu dao licenciju, na što su u Gorici poludjeli jer smatraju da Solinjani ne mogu dobiti dozvolu za prvu ligu jer nemaju 51 posto profesionalnih igrača, nakon čega je stvar otišla u Središnji državni ured za šport, barem se mislilo tako, ali iz Janičinog ureda objavili su kako neće oni odlučivati o tome tko će u HNL, a tko ne. 'HNK Gorica se zahvaljuje na iznimno brzoj reakciji Središnjeg državnog ureda za sport po pitanju prigovora koji smo uputili. Naš klub u svojem prigovoru nije tražio da netko odlučuje o tome tko će igrati I HNL već da svi zajedno utvrdimo nepravilnosti unutar provođenja Zakona o sportu i na temelju naše građanske obaveze upozoravamo na iste.  HNK Gorica je u posljednjih nekoliko godina imala nekoliko inspekcijskih nadzora od strane Sportske inspekcije i nama je itekako važno da se Zakon o sportu provodi na svim razinama pa tako i od strane Središnjeg državnog ureda za sport. Naravno da HNK Gorica zagovara ispunjenje svih pet kriterija za plasman u I HNL (pravni, infrastrukturni, financijski, administracije i stručnog osoblja, te sportski) i to nikad nije bilo sporno i svjesni smo činjenice da je nama sportašima upravo sportski rezultat najvažniji ali i da se moramo pridržavati svih ostalih kriterija na temelju kojih se i izdaje licenca za natjecanje I HNL. Naglašavali smo nekoliko puta da u provođenju postupka izdavanja rješenja o upisu u Registar profesionalnih klubova nisu u cijelosti poštovale odredbe Zakona o sportu (članak 24. stavak 1) kao ni članak 5. Pravilnika o registru profesionalnih sportskih klubova koje je donijelo Ministarstvo znanosti, obrazovanja i sporta, a ni naputak koji Državni ured za sport dijeli klubovima u kojem je jasno naznačeno što sve klub mora ispuniti prilikom prijave, gdje citiramo ključnu rečenicu: „Povjerenstvo za profesionalne klubove obaviti provjeru sa nacionalnim savezom i utvrditi dali je sve provedeno u skladu sa Zakonom o sportu.“ Upravo je ta rečenica temelj i Zakona o sportu i Pravilnika MZOS. Profesionalni status sportaša se stiče isključivo na temelju propisanih pravila odgovarajućeg nacionalnog saveza – u ovom slučaju Hrvatskog nogometnog saveza. Ako se pozivamo na Zakon nije nam jasno, zašto u svojem očitovanju Središnji državni ured za sport traži dokaze od strane nogometnog kluba Solin, a ne od Hrvatskog nogometnog saveza koji je propisao način i uvjete sklapanja profesionalnih Ugovora i važenje istih, te zašto ovakvim postupkom isto tijelo i dalje ignorira Zakon o sportu, Pravilnik o registru profesionalnih klubova i vlastite naputke i odluke koje su važeće za upis u registar profesionalnih igrača? Ovim traženjem dopunskih dokumenta SDUZS u stvari priznaje da u početnom postupku nije proveo sve što je trebalo prema onome što propisuje Zakon o sportu, te da izdano Rješenje o upisu u registar profesionalnih klubova nije valjano! HNK Gorica i dalje traži i inzistira samo na jednom, a to je da Središnji državni ured za sport postavi samo jedno pitanje nadležnom nacionalnom savezu, u ovom slučaju Hrvatskom nogometnom savezu koje će glasiti: „Dana 08. svibnja na temelju podataka koje smo zaprimili izdali smo rješenje o upisu u Registar profesionalnih klubova za NK Solin. Molimo vas žurnu informaciju da li je NK Solin na taj datum, uvažavajući pravila Vašeg saveza imao više od 50% nogometaša sa sklopljenim profesionalnim Ugovorima te da li je zadovoljavao uvjete da dobije status profesionalnog kluba?“ Upravo na temelju takve provjere Državni ured za sport će utvrditi da dana 08.05.2017. godine nisu postojali razlozi za izdavanje Rješenja o upisu u registar profesionalnih klubova, što smo mi i dokazali u svojem ranijem prigovoru i na temelju toga je DUZS morao provjeriti ove navode u HNS-u što bi u konačnici i svima nama ubrzalo rješenje ovog slučaja. Uvjereni smo da ćemo svi zajedno doprinijeti primjeni Zakona o sportu, kako se ovakvi slučajevi ne bi ponavljali u budućnosti i kako ne bi u slijedećem koraku morali tražiti mišljenje Odbora za zakonodavstvo Hrvatskog Sabora. Odugovlačenje sa primjenom Zakona o sportu u ovom slučaju može dovesti do ružnih posljedica po Hrvatski sport ma koliko to nitko ne bi želio čuti, Središnji državni ured za sport ipak neposredno odlučuje i o tome tko će dobiti pravo igranja kvalifikacijske utakmice za I HNL, možda na kraju i bez obzira na rezultat na zelenom travnjaku'.