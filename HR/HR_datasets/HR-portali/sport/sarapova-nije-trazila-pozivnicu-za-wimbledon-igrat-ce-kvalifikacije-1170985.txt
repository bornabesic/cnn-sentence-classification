Bivša prva tenisačica svijeta i wimbledonska pobjednica iz 2004. godine, Ruskinja Marija Šarapova (30) izjavila je u petak kako neće tražiti pozivnicu za nastup u glavnom ždrijebu najvećeg svjetskog teniskog turnira već će svoje mjesto pokušati izboriti kroz kvalifikacije. Šarapova se nedavno vratila na WTA Tour nakon 15-mjesečne suspenzije zbog korištenja meldonija i nije uspjela dohvatiti dovoljno dobar renking na WTA ljestvici koji bi joj omogućio izravni ulazak u glavni ždrijeb Wimbledona. Trenutačno je 211. igračica svijeta. Ranije ovoga tjedna organizatori sljedećeg "grand slam" turnira Roland Garrosa objavili su kako neće dati pozivnicu Šarapovoj koja će tako morati propustiti taj turnir jer u trenutku kada je isticao rok za prijave nije imala dovoljno dobar renking čak niti za igranje u kvalifikacijama.