Prihvate li čelnici Chapecoense sve igrača koji nude svoju pomoć kako bi brazilski prvoligaš preživio tragičnu zrakoplovnu nesreću u Kolumbiji, u kojoj su izgubljeni životi 19 nogometaša, u Chapecu bi se mogla okupiti momčad prepuna nogometnih zvijezda. Nakon što su svoju pomoć ponudili legendarni Brazilac Ronaldinho i bivši argentinski reprezentativac Juan Riquelme, spremnost da zaigra za Chapecoense izrazio je i 38-godišnji islandski reprezentativac Eidur Gudjohnsen. "Iz poštovanja bih igrao za Chapecoense, ako imaju mjesta za mene!", napisao je legendarni islandski napadač na svom twitter profilu te izrazio nadu da će ponovno imati priliku zaigrati s Ronaldinhom, s kojim je dijelio svlačionicu i osvajao trofeje u Barceloni. U akciju pomoći unesrećenom klubu uključili su se i svi najveći brazilski klubovi koji nude da će Chapecoenseu bez naknade posuditi igrače. Uz to, klubovi su pokrenuli inicijativu u kojoj od Brazilskog nogometnog saveza traže da Chapecoense sljedeće tri godine uživa zaštićeni status te da ne može ispasti iz prvoligaškog društva, bez obzira gdje se nalazio na ljestvici.    