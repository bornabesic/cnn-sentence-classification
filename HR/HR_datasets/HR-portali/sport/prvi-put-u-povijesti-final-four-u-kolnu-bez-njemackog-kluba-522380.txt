Nakon što je Vardar uvjerljivo pomeo Flensburg s 10 razlike u dvije utakmice, danas je nastradao i drugi njemački rukometni div. Barcelona je na domaćem terenu nadoknadila -2 iz Kiela i slavila 23-18 što je bilo dovoljno za plasman na Final Four u Kölnu. Prvi je to put u povijesti rukometnog Final Foura u Kölnu da među najbolje četiri momčadi neće biti njemačkog kluba. Final Four u rukometnoj Ligi prvaka postoji od sezone 2009/10. i od tada prvaci su bili Kiel i Barcelona dvaput te HSV, Flensburg i Kielce, no do ove godine nezamislivo je bilo da na domaćem terenu neće biti niti jednog njemačkog kluba. Barcelona je slavila uglavnom zahvaljujući svom sjajnom golmanu Perezu de Vargasu koji je imao 23 obrane protiv 'zebri'. Katalonci su od starta bili bolja momčad, poveli i držali pristojan razmak, no nikako nisu mogli pobjeći na veću razliku. Uz Pereza de Vargasa sjajni su bili Valero Rivera sa sedam, Tomas sa četiri te Lazarov s tri gola.  U druga dva četvrtfinala PSG igra protiv Szegeda, a Veszprem protiv Montpelliera. 