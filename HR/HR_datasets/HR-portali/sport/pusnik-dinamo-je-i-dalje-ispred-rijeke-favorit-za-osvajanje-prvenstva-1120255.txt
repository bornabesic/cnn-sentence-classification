Iako trenutačno zaostaje šest bodova iza Rijeke i igra s oslabljenim igračkim sastavom, Dinamo je i ove godine favorit za osvajanje naslova prvaka, dok je ambicija Hajduka osvojiti deset bodova više nego prošle sezone, izjavio je u razgovoru za Slovensku televiziju trener bijelih Marijan Pušnik. - Dinamo je unatoč svemu sa svojom organizacijom još uvijek favorit prvenstva, no Matjažu Keku svaka čast za ono što je u Rijeci napravio u protekle tri godine jer taj klub igra najmoderniji nogomet - kazao je Pušnik, pohvalivši i svog sunarodnjaka, Slovenca na klupi Rijeke. Što se tiče Hajduka, cilj je ove godine osvojiti deset bodova više nego u lanjskoj sezoni, navodi Pušnik koji ističe fantastičnu atmosferu u klubu s, kako kaže, "najviše navijača u Hrvatskoj te u gradu koji diše za Hajduk", ali upozorava i na ponekad prevelike ambicije i zahtjeve koji se postavljauju pred njegove trenere, osobito s obzirom na manji proračun koji ima u odnosu na konkurente. - Kad se šećem Splitom, nemam mira, svi me zaustavljaju i žele se sa mnom fotografirati - rekao je Pušnik, dodavši da čuje mnoga ohrabrenja, ali i kritike te da nisu svi zadovoljni što je na klupi trener iz Slovenije. - Voditi Hajduk je privilegij i ponos, ali to donosi pritisak. Neki kažu da sam neambiciozan jer ne najavljujem osvajanje prvenstva, a neki, kad kažem da ćemo pobijediti Dinamo, kažu da sam prepotentan... Neka se već odluče -  dodao je Pušnik u razgovoru za Slovensku televiziju, te istaknuo da je glavni cilj kojeg je postavio ispred sebe da Hajduk na kraju ovog prvenstva ima deset bodova više nego u prošloj sezoni. Hajduk u 12. kolu prvenstva Hrvatske igra u nedjelju na Poljudu protiv Splita. 