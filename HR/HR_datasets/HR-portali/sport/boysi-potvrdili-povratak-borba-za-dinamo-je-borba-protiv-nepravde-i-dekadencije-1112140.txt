Nakon višegodišnjeg bojkota koji je, s nekoliko prekida, trajao od 2010. godine, Bad Blue Boysi vraćaju se na maksimirski sjever, mjesto kojem pripadaju. Nakon godina borbe protiv čelnika maksimirskog kluba Zdravka Mamića, borbe protiv represija i ostalih stvari koji su oslabili grupi, Boysi su se odlučili vratiti na tribinu s koje su tijekom povijesti vodili mnoge ''borbe''. Kao što je Večernji list danas najavio u tiskanom izdanju, BBB-i se nakon odluke svoga vodstva vraćaju na tribine, a prvi će put na sjeveru glasno navijati na utakmici protiv Juventusa 27. rujna. To su potvrdili i službenim priopćenjem koje prenosimo u cijelosti. "Navijačka grupa Bad Blue Boys donijela je odluku da će od utakmice s Juventusom, 27. rujna, ponovno organizirano pratiti utakmice našeg kluba sa sjeverne tribine! Odluka je donesena u dogovoru sa svim aktivnim grupama i podružnicama i odnosi se na sve utakmice Dinama u svim natjecanjima. Sjeverna tribina kao naš dom i mjesto na kojem su počinjale i završavale sve borbe za ime i čast našeg kluba zadnjih nekoliko godina bila je prazna, ali ne našom voljom. BBB su protjerani najprije sa sjeverne, a kasnije i s istočne tribine i sve ono što se događalo za to vrijeme možda je i najbolji pokazatelj gdje se nalazimo kao društvo i kao država. Sve fraze o pravnoj državi i zakonima koji su isti za sve, rušile su se kao kule od karata upravo na onome za što smo se mi borili. Nikada, ni u jednom trenutku nismo pristajali na kompromise i polovična rješenja, a tako će biti i ubuduće! Borba za Dinamo odavno je nadišla samo jednu generaciju Bad Blue Boysa i njihove navijačke motive, ona je danas simbol borbe protiv nepravde i opće dekadencije društva u kojem živimo. Nedavna događanja oko čelnih ljudi kluba pokazala su njenu opravdanost i da smo bili u pravu, a tek će vrijeme dati konačni sud o svemu što smo govorili i za što smo se borili. Naša borba u početku možda i jest bila usmjerena protiv jednog čovjeka čija moć u nogometnim i nekim drugim strukturama više nikada neće biti kao prije, ali ona danas ima jasne zahtjeve, glavu i rep i danas su svi svjesni da se postojeće stanje i trenutačna situacija mora mijenjati i da navijački pokret u cjelini više neće okretati glavu od loših stvari u nogometu. Meta nije više samo jedan čovjek, već sustav koji je prvi navijački neprijatelj. Mi nećemo i ne želimo biti samo kulisa iza onoga što se događa na terenu jer Dinamo je puno više od samog nogometa. Vraćamo se da bi se izborili za promjene u našem klubu jer je to naša obaveza. Vraćamo se i zato što je maksimirski stadion naša kuća, sjeverna tribina naš je dom, a svi drugi osim Dinama i nas su prolazni. U proteklih nekoliko mjeseci došlo je do kontakta predstavnika grupe i Uprave kluba i jasno je svima stavljeno do znanja da mi nećemo i ne možemo pristati na to da se ustroj kluba ne mijenja, da se tek samo zamijene uloge i imena funkcija onih koje smatramo najodgovornijima za udaljavanje kluba od njegovih navijača koje traje desetljećima. Dinamo nije vlasništvo jednog čovjeka, jedne obitelji ili bilo koje skupine ljudi uključujući i Bad Blue Boyse, a pogotovo ne smije biti igračka u rukama političkih elita. Ni s jednim, ni s drugim nikada se nećemo pomiriti. Dinamo je klub koji pripada njegovim navijačima i naša borba završit će tek onda kada se postave jasni kriteriji u odabiru vodećih ljudi kluba na zadovoljstvo većine navijača Dinama sa svih tribina", pišu Bad Blue Boys. 