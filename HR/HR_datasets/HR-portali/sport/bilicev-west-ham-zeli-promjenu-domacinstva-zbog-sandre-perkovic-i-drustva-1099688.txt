Ždrijeb 3. pretkola Europske lige nogometašima londonskog West Ham Uniteda, koje vodi bivši hrvatski izbornik Slaven Bilić, namijenio je pobjednika dvoboja slovenskog kluba Domžale i bjeloruskog Šahtjora iz Soligorska, a londonski klub trebao bi biti domaćin u prvoj utakmici 28. srpnja.  To će biti prva službena utakmica ''čekićara'' na Olimpijskom stadionu, ali bi je West Ham želio odigrati tek 4. kolovoza i zamijeniti domaćinstva sa suparnikom u 3. kvalifikacijskom kolu za plasman u grupnu fazu Europske lige. Naime, 22. i 23. srpnja londonski Olimpijski stadion ugostit će najbolje atletičarke i atletičare svijeta na mitingu Dijamantne lige, a čelnici West Hama smatraju da im to ostavlja premalo vremena za idealnu pripremu travnjaka. Među atletičarkama koje će nastupiti u Londonu trebala bi biti i najbolja svjetska bacačica diska Sandra Perković koja je prije četiri godine na tom mjestu osvojila svoje prvo zlatno olimpijsko odličje. Londonski klub uputio je službeni zahtjev za promjenu domaćinstva i sada čeka odluku Europskog nogometnog saveza (UEFA). 