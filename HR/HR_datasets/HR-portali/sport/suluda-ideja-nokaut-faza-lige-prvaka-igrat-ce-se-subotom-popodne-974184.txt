Foto: Getty Images/Guliver Image IAKO SE već godinama priča da bi Liga prvaka mogla promijeniti termiin igranja utakmica, UEFA je sad, čini se, ozbiljno pristupila tom pitanju. Prema pisanju engleskih medija, pregovori i razgovori o promjeni odigravanja utakmica traju već mjesecima i nije nemoguće da se od 2021. godine Liga prvaka igra u potpuno drukčijem vremenu. Razlog je, naravno, novac, odnosno azijsko tržište na kojemu su utakmice najprestižnijeg natjecanja uglavnom u gluho doba noći. Kako bi doskočili tom problemu i u ionako prepunu kasu utrpali još koji milijun, Uefini šefovi razmatraju mogućnost igranja utakmica u subotu popdne. To bi se odnosilo samo na susrete od četvrtfinala nadalje čime bi i gledatelji u azijskim zemljama u "normalno" vrijeme mogli gledati najbolje svjetske klubove. Bolje bi prošli i u obje Amerike, budući da bi tamo utakmice bile prikazivane u jutranjim satima. Protiv toga su se pobunile brojne europske lige, a osobito Premiership. Velika većina engleskih utakmica igra se baš subotom od 15 sati, a postojeći prebogati ugovori s brojnim svjetskim televizijskim kućama sigurno ne bi trpjeli promjenu termina. No, veliki Uefin adut bit će činjenica da neki od najvećih klubova, poput Juventusa, Barcelone i Reala podržavaju ovu inicijativu koja bi na snagu stupila s novim kolektivnim televizijskim ugovorom, od sezone 2020./2021. Plan je da se sve četvrtfinalne utakmice igraju u jednom danu, odnosno u subotu poslijepodne po europskom vremenu, s dva tjedna pauze između uzvratnih susreta. Postoji i opcija da se utakmice igraju i nedjeljom, no završni pregovori kreću u sljedećih nekoliko tjedana.