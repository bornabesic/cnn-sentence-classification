Pravi fanovi poznate igrice Football Manager dobro znaju tko je Youri Tielemans (20). Prema njihovim kriterijima, riječ je jednom od najtalentiranijih mladih veznjaka u svijetu pred kojim je velika karijera. Upravo je on jučer potpisao za Subašićev Monaco, čime je taj francuski klub ponovno potvrdio svoju sjajnu transfer politiku s mladim igračima koja ih je dovela do osvajanja prvenstva te polufinala Lige prvaka. Tielemans je belgijski reprezentativac, tehnički impresivan kreator igre koji bi se trebao brzo nametnuti kod Leonarda Jardima. Monaco ga je Anderlechtu platio oko 25 milijuna eura, a mladi je igrač potpisao na pet godina. Youri je najmlađi belgijski igrač u povijesti koji je zaigrao u Ligi prvaka. Imao je 16 godina i 148 dana. Prije potpisa za Monaco, rekao je kako nije htio u Manchester United jer bi tamo bio tek 'jedan od igrača'. U Francuskoj, smatra, mora odraditi posebnu etapu prije odlaska u veći klub. Nema sumnje kako je izabrao savršenu destinaciju za svoj nogometni razvoj, a kroz nekoliko mjeseci možemo očekivati ovakve majstorije u dresu 'kneževa'.