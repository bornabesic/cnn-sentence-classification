Nogometaši West Hama u Bad Tatzmannsdorfu se pripremaju za novu sezonu. Momčad Slavena Bilića prošle sezone bila je osvježenje lige, odigrala je sjajnu sezonu u kojoj je rušila velikane, a sljedeću će igrati na novom stadionu i očekivanja su velika. – Premiership je takva liga da ako ne kreneš dobro, nadovežu se neke stvari poput nesreće, možeš se na kraju boriti za opstanak. Cilj je otprilike tako nešto kao i u prošloj sezoni, ali i napraviti mali iskorak, put gore – kazao je Slaven Bilić za RTL Danas. Biliću za novu sezonu treba napadač, golgeter koji će mu jamčiti puno golova, ali zasad ga još uvijek nije pronašao. Ime koje se često spominje je i ono Marija Mandžukića, hrvatskog nogometaša kojeg je Bilić vodio u reprezentaciji. – Mario je interesantan, ja volim Marija i način na koji igra. Njegova kvaliteta je neosporna, čuli smo se tokom Eura da im poželim sreću. On je u pravom klubu, ne vjerujem da bi ga Juve pustio.