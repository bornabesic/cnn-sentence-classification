Zdravko Mamić pojavio se na novom ročištu u Osijeku pred sudnicom Županijskog suda. Tu je poručio kako država bespotrebno troši novac poreznih obveznika zbog nepostojećeg slučaja. - Tko je ugrožen ovdje? Kome sam ja to nešto nažao učinio? Dolazim ovdje na sve rasprave, ljubazan sam, komuniciram s medijima. Ovdje se razgovara o izmišljenim djelima - objašnjavao je Mamić novinarima. Osiguranje je tu i zbog njegove sigurnosti, ali on govori kako se u Osijeku osjeća odlično. - Osjećam se kao hollywoodska zvijezda ovdje koliko me ljudi vole. Nisam doživio ovdje jedan krivi pogled. Koga god sam sreo, svatko mi je izrazio podršku. Sveprisutni Zdravko, jučer je čestitao Rijeci na naslovu prvaka. - Svjedoci smo da su njihova ulaganja, trud, vizija, rad i želja za napretkom posljednjih godina podigli kvalitetu hrvatskog klupskog nogometa, te su ove sezone nagrađeni fantastičnim uspjehom, napisao je Mamić na svom Facebooku. Početkom mjeseca imao je i verbalni ispad nakon kojega je otišao sa suda. Početak rasprave čekao je stojeći pored stubišne ograde, dok su kod vrata raspravne dvorane razgovarali tužitelji Sven Mišković, Tonći Petković, Mamićeva braniteljica Jadranka Sloković i sudac Darko Krušlin. Mamić se u jednom trenutku iznenada obrušio na jednog od njih, vjerojatno zamjenika ravnateljice USKOK-a Svena Miškovića. - Što se stalno smiješ, što se smiješ koji ku..c..., povikao je Mamić nekoliko puta. Potom se požalio kako mu se stalno uskraćuju njegova prava.