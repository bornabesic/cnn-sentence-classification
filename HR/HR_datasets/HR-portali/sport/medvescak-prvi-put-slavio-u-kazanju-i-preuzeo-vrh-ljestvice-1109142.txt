Hokejaši Medveščaka i u drugoj su utakmici nove sezone Kontinentalne hokejske lige (KHL) ostvarili gostujuću pobjedu, svladavši u ruskom Kazanju Ak Barse s 3-1 (1-0, 2-0, 0-1) te su nakon dva kola vodeća momčad Zapadne konferencije KHL-a. Baš kao što su tri dana prije ostvarili svoju prvu pobjedu kod Lade u Togliattiju, 'medvjedi' su prvi put u povijesti nastupa u KHL-u trijumfirali na gostovanju u Kazanju. Osim po pobjedi, ova će utakmica ostati upamćena i po nevjerojatno velikom broju isključenja, do kojih je došlo ponajviše zahvaljujući nepotrebno oštrom kriteriju sudaca. U takvim su okolnostima više patili Medveščakovi igrači, koji su dobar dio utakmice bili brojčano inferiorni domaćinima, ali su se odlično branili s igračem manje i na vratima imali iznimno raspoloženog Dannyja Taylora. Zagrebačka momčad je do vodstva stigla u prvoj trećini, kad su 'medvjedi' prvi put imali situaciju s igračem više, a strijelac je bio Derek Smith u 19. minuti. Samo 24 sekunde trebale su Brandonu McMillanu za pogodak na početku druge trećine, kojim je Medveščak poveo 2-0. U 31. minuti momčad Gordieja Dwyera došla je i do trećeg pogotka nakon sjajne akcije i asistencije Gilberta Brulea strijelac je bio Bobby Butler. Sve do 53. minute Danny Taylor je uspjevao zaustaviti sve pokušaje domaćih hokejaša, a onda ga je uz dosta sreće uspio svladati Justin Azevedo. Pokušali su se domaćini još više rezultatski približiti, ali im to u posljednjih osam minuta dvoboja nije uspjelo. Završna statistika je pokazala da su Medveščakovi hokejaši u Kazanju dobili čak 59 kaznenih minuta, dok je ruska momčad imala samo 29 minuta. No, pogled na semafor i konačnih 3-1 u sjenu je bacio činjenicu da su 'medvjedi' gotovo cijeli dvoboj igrali s igračem manje. U ponedjeljak, 29. kolovoza, s početkom u 18.45 sati, hokejaši Medveščaka će odigrati prvu domaću utakmicu u novoj sezoni, a prvi gost u Ledenoj dvorani bit će ruski Soči, momčad koja je također u novu sezonu ušla s dvije pobjede. To je prvo u seriji od tri domaćinstva medvjeda koji će u srijedu, 31. kolovoza (18.45 sati), ugostiti Torpedo iz Nižnjeg Novgoroda, a u petak, 2. rujna (18.45 sati), u Dom sportova stiže moskovski Spartak. AK BARS - MEDVEŠČAK 1-3 (0-1, 0-2, 1-0) Kazanj, Tatneft Arena. Strijelci: 0-1 Smith (19) - PP1, 0-2 McMillan (21), 0-3 Butler (31), 1-3 Azevedo (53)