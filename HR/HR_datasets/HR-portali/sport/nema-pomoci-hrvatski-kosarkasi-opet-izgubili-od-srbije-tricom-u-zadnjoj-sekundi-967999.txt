Foto: Screenshot KOŠARKAŠI zagrebačke 3. gimnazije su u trećoj četvrtini gubili 12 razlike protiv srednjoškolaca iz Novog Sada, no agresivnom obranom i boljim šutom polako su smanjivali zaostatak na utakmici Svjetskog prvenstva za srednje škole koje se igra u Poreču. Polaganjem Šebalja u zadnjoj dionici su izjednačili, a nakon što je Maloča izborio dva slobodna bacanja 21 sekundu prije kraja, činilo se da će stići i do potpunog preokreta. Maloča je prvo slobodno pogodio, a drugo promašio, no uhvatio je loptu. Ipak, nije uspio položiti i Srbija je imala zadnji napad. Gosti su u zadnjoj sekundi s krila pogodili tricu za konačnih 65:62 i igrat će za 5. mjesto. Dramatična završnica podsjetila je na dva prijašnja slična poraza Hrvatske od Srbije. Godine 1997. Đorđević je sa sirenom pogodio tricu za pobjedu 64:62 na Eurobasketu u Španjolskoj, a 2010. na SP-u u Turskoj Rašić je u filmskoj završnici sekundu prije kraja zabio slobodno bacanje za pobjedu 73:72. Da ne spominjemo "onu" Kecmanovu tricu u Areni u finalu NLB lige protiv Cibone...