Njemački predstavnik u nogometnoj Ligi prvaka Bayer iz Leverkusena iznenađujuće je ispao u 2. kolu nacionalnog Kupa izgubivši od trećeligaša Sportfreundea iz Lottea sa 5-6 nakon izvođenja 11-eraca. Nakon 90 minuta rezultat je bio 1:1, a nakon 120 minuta 2:2. Hrvatski reprezentativni branič Tin Jedvaj ispadanje Bayera odgledao je s klupe za pričuve. U utorak je ispao još jedan prvoligaš Freiburg koji je na domaćem terenu izgubio od drugoligaša Sandhausena također nakon izvođenja 11-eraca. nakon 120 minuta bilo je 3:3, a Sandhausen je dobio nakon udaraca s bijele točke s konačnih 7:6. Plasman u osminu finala izborila je i Arminia iz Bielefelda koja je kao gost svladala Dynamo iz Dresdena sa 1:0, te Muenchen 1860 koji je kao gost boljim izvođenjem 11-eraca svladao Wurzburger Kickerse sa 4:3. 