Nakon nove kraljice Veronike Velez Zuzulove i nakon sunčanog utorka danas nas je na početku prve vožnje muškog slaloma svojim prisustvom počastio i snijeg. Palo je na Sljemenu, na sreću više njega nego skijaša. Ljudi je bio puno više nego na ženskoj vožnji, njih čak oko 11 tisuća i svi su, osim naše delegacije, došli vidjeti trostrukog kralja Marcela Hirschera, Juliena Lizerouxa, Henrika Kristoffersena i ostalo elitno društvo. Crveni spust ih je mnoge iscrpio, a najbolje ga je od njih 75-ero svladao Talijan Manfred Mölgg. Da, on je novi čovjek ispod sljemenske kristalne krune, a nakon što ju je i stavio na glavu sve nas je sa Sljemena potjerao vjetar. Bila je to 11. muška utrka Svjetskog kupa na sljemenu. - Danas je bio taj dan.Uvjeti su bili posebni, ali uspio sam i sretan sam. Puno Talijana je bilo ovdje, ali i puno Hrvata je navijalo. Iza mene je puno rada jer posljednje dvije godine nije bilo lako. Nije lako promijeniti tehniku, ali ja sam je pokušao pomijeniti prošlo ljeto. Imamo par mladih skijaša u svom timu i oni su brzi baš kao i Kristoffersen i Hirscher tako da se moram prilagoditi - rekao je Mölgg pa se našalio. - Bilo je teže otvoriti šampanjac na kraju, nego odskijati drugu utrku – našalio se Manfred pored kojega su na podiju stajali i srebrni Felix Neureuther te trećeplasirani Henrik Kristoffersen.                                                              - Sretan sam jer zadnje tri utrke nisu dobro prošle za mene. Dobar je to start nove godine iako je bila teška utrka i jako teški uvjeti. Mislim da je na kraju najbolji pobijedio, a to je sigurno Manfred - rekao je Felix koji je na Sljemenu već treći puta 'ugrabio' srebro. A osvrnuo se i na Ivicu Kosteliža kojemu je ovo možda bila posljednja utrka na Sljemenu. -  Ivica je za mene heroj i ono što je on postigao u karijeri je nezamislivo. Teško mi je gledati ga koliko pati zbog bolova u koljenu. Nadam se da će mu biti bolje. Za mene je on još uvijek jedan od najboljih. Držim mu fige – završio je Felix.    - Počeo sam jako, na početku sam bio dobar, ali bilo je teško. Bilo je to dobro skijanje, ali presigurno. Neki bi rekli da nije pametno skijati drugu utrku, zbog uvjeta, ali imali smo vjetar u leđa, iako je bilo malo izazovno. Žao mi je što nisam bio u Zagrebu kada su Ivica i Janica bili na vrh jer sam čuo da je  tada znala bila ludnica, ali atmosfera je ovdje uvijek dobra - zaključio je Kristoffersen koji je slavio u posljednja dva slaloma Svjetskog kupa, a u Zagrebu nije uspio nastaviti niz. No, barem je ostvario svoj najbolji plasman na Sljemenu. A od naših šest predstavnika niti jedan nije uspio doći do druge vožnje, a od njih samo Filip Zubčić nije uspio završiti utrku. - Iz početka sam imao dosta dobar osjećaj, ali  napravio sam malu glupost na filteru, danas nisam uspio i to je to. Ali žao mi je zbog publike što nisam napravio dobar rezultat jer je najbolja – rekao je nakon ispadanja Filip koji se ipak stazom spustio u cilj. - A ja se uvijek spustim kad izletim. Nervozan sam i živčan pa sam se morao ispuhati na neki način. Ne želim trgati ništa pa se radije spustim. Perfekcionist sam i moram odraditi sve kako spada. Ne volim griješiti,  tako da me nervira to što puno griješim u slalomu. Moram trenirati da dovedem taj slalom na visoki nivo – kaže Filip koji već ima planove za dalje. - Sutra imam trening na Sljemenu, a onda idem direktno na aerodrom jer u subotu me čeka veleslalom. To je jako bitna utrka i težit ću rezultatu u top 15. Potrudit ću se maksimalno – zaključio je Zubčić osim kojega svoje mjesto u 30 najboljih nisu pronašli ni njegovi kolege. - Početak je bio lošiji, mala pogreška se dogodila i žao mi je, ali tu je  otišla druga vožnja. No, to je sport – rekao je Istok Rodeš koji je bio najbliži plasmanu u drugi lauf. On je zauzeo 33. mjesto, dok je Elias Kolega bio je 41., Matej Vidović 48., William Vukelić  posljednji, 54., a Ivica Kostelić 52.  -Kada tri, četiri godine  imaš bolove koji su česti i nekad te boli cijelo vrijeme u svakom zavoju, prva stvar koju tijelo pokušava napraviti je sačuvati koljeno i onda se počne narušavati tehnika. Nakon toga pokušavaš okolnim putevima doći do dobrog zavoja, a znaš da je jedan najbrži, a to je onaj koji moraš stisnuti i ona se počneš okretati oko te noge... I čak ako te prestane koljeno boljeti treba vremena da mozak uvjeriš da je sve u redu i da možeš nastaviti s treninzima – objasnio je nakon utrke Ivica Kostelić i dodao:  - Uvijek se nadaš kao sportaš i naučiš se da moraš dati sve od sebe i na taj način razmišljaš i onda se ujutro probudiš i pomisliš: idemo se sad koncentrirati i ponovno dati sve od sebe, a onda je poslije utrke vrištanje – zaključio je Kostelić koji je dobio najveće ovacije sljemenske publike.  I on sam kaže: - Odrastao sam u Zagrebu i sanjao takvo navijanje. Ja sam dio te publike, a jednoga dana ću i sjediti u joj. Da, sjedit će u toj istoj publici i sam navijati za nekoga, a bit će mu dobro jer i njima je bilo sada. Tijekom utrke na Krumpirištu je podijeljeno 8.000 porcija graha, 6.000 hot dogova, 8.000 sendviča te više od 2.500 litara čaja, kao i sokova i vode. Nije ni čudo što su ljudi na tribinama plesali i pjevali, a za koju godinu i Ivica će s njima. 