MAĐARSKI prvak MVM Veszprem posljednji je putnik na Final Four rukometne Lige prvaka koji će se 3. i 4. lipnja održati u Kolenu. Veszprem je četvrti uzastopni plasman na završni turnir izborio s dvije pobjede protiv Montpelliera. U prvom susretu pred svojim navijačima Mađari su slavili 26-23, a potom su u Montpellieru pobijedili 30-25. Francuski sastav je odigrao sjajno prvo poluvrijeme nakon kojeg je vodio 15-11 nadoknadivši minus iz prve utakmice. Međutim, Veszprem je u nastavku zaigrao sjajno i drugu dionicu igre je dobio s čak devet razlike (19-10) za konačnih pet razlike. Goste su do pobjede predvodili Islanđanin Aron Palmarsson sa sedam golova, Slovenac Dragan Gajič je dodao pet, dok su Mađar Laszlo Nagy i Šveđanin Andreas Nilsson zabili po četiri gola. Hrvatski rukometaš Renato Sulić zabio je dva gola, dok je Mirko Alilović sakupio sedam obrana i to u ključnim trenucima susreta. Francuze je predvodio Slovenac Jure Dolenec s devet golova, dok su Valentin Porte i Ludovic Fabregas zabili po četiri gola.  Plasman na Final Four u subotu su izborili PSG i Barcelona, dok je Vardar još u četvrtak osigurao svoj prvi plasman na završni turnir. PSG je izborio mjesto na završnom turniru nakon što je u uzvratu na domaćem terenu odigrao 30-30 protiv mađarskog Pick Szegeda, što mu je bilo dovoljno za obranu tri pogotka prednosti koje je donio iz prve utakmice. Luka Stepančić je zabio dva gola za PSG, dok je Sandro Obranović postigao tri gola za mađarsku momčad. Barcelona je pred svojim navijačima svladala njemački Kiel s 23-18 te tako nadoknadila dva pogotka zaostatka (26-28) iz prve utakmice. Hrvatski reprezentativac Ilija Brozović postigao je dva gola za Kiel, a Blaženko Lacković je jednom bio uspješan. Vardar je još u četvrtak izborio plasman na završni turnir Lige prvaka nakon što je u uzvratnom susretu četvrtfinala u Skoplju pobijedio njemački Flensburg 35-27 i tako potvrdio pobjedu 26-24 iz prve utakmice. Skopski sastav je do pobjede predvodio hrvatski reprezentativac Luka Cindrić sa sedam golova iz osam pokušaja. Igor Karačić je dodao tri, a Ivan Čupić dva gola.  Final Four će biti odigran 3. i 4. lipnja, a već prema tradiciji domaćin je Koeln. Zanimljivo, prvi put na završnom turniru neće biti niti jednog njemačkog kluba.