Oni kojima je u srcu POŠK, klub sa splitske Zente, vječno će pamtiti početak lipnja 1999. godine, finale Kupa prvaka i čudesnu pobjedu nad Bečejom 8:7. Još je uvijek u sjećanju obrana četverca Dragana Rebića pri rezultatu 5:5, taj smireni mladić čudesnih refleksa tada je dao signal da će POŠK na krov Europe. – Kako je ono bilo, dolje desno – pitali smo Rebića sedamnaest godina poslije. – Ne, nego gore – kratko kaže, bez velikih riječi, a škrti osmijeh otkriva koliko mu je značila ta obrana. I to je bilo sve, okrenuo se poslu, izboru najboljeg vaterpolista godine. – Kao prvo, ovo je bila odlična godina za hrvatski vaterpolo. Na OI smo napravili pravo čudo, biti u vrhu, a srebro je baš to, samo je dokaz naše snage. A kad tome pridodam prvake svijeta, reprezentaciju U-18, pa nevjerojatne rezultate Juga, onda bez bilo kakve dvojbe mogu reći da je Hrvatska svjetska vaterpolska velesila – kazuje Rebić. U toj velesili, po Rebićevu izboru, najbolji igrač godine bio je vratar Juga i reprezentacije Marko Bijač. – Dvojio sam se između njega i Sukna, možda je na kraju presudilo to što sam i ja bio vratar. Znam koliko je nezgodno Bijaču bilo uskočiti u reprezentaciju. Nema veze što je do tada briljirao u Jugu, braniti u reprezentaciji je nešto drugo. A morao je na pravi način zamijeniti Pavića koji je godinama nosio reprezentaciju. I uspio je u svakom detalju, zato sam izabrao Bijača – kaže Rebić. Mladi Dubrovčanin nastavlja našu tradiciju odličnih vratara. – Već godinama imamo vrhunske vratara. Sjećam se Mađara koji su u jednom trenutku dominirali, a njihov vratar ne bi kod nas bio ni treći – kaže Rebić koji je branio vrata Hrvatske u prvoj reprezentativnoj, istina neslužbenoj, utakmici. Do Bijača je postavio Sukna, nazvao ga “vaterpolskim Messijem”. – Kad njega gledaš, zavoliš vaterpolo, takav igrač uvijek mora biti u reprezentaciji, ako ništa, onda zbog samog vaterpola – kazao je Rebić. Još ponešto o ostalima... – Garcia donosi mirnoću. On i Joković u tandemu, dvije lijeve ruke, smrt su za vratara. Rebićevih sedam: 1. Marko Bijač (Jug) 7 2. Sandro Sukno (Pro Recco) 6 3. Josip Vrlić (Jug) 5 4. Xavier Garcia (Jug) 4 5. Maro Joković (Jug) 3 6. Paulo Obradović (Jug) 2 7. Andro Bušlje (Olympiakos) 1