Ovog petka s početkom u 20 sati počinje završnica prvenstva Hrvatske u futsalu. U četvrtfinalnim dvobojima Futsal Dinamo će u dvorani II Doma sportova ugostiti dubrovački Square, a Novo Vrijeme Osijek Kelme u SD Makarska. Futsal Dinamo je regularni dio sezone završio kao treći te u četvrtfinalnu play-offa dočekuje šesti Square. Pobjednik ovog dvoboja u polufinalu će igrati protiv drugoplasiranog Split Tommyja. Pobjednik drugog četvrtfinalnog para Novo Vrijeme (4.) – Osijek Kelme (5.) u polufinalu će na prvog iz regularnog dijela sezone, zagrebački Nacional. Dvoboje Dinama i Squarea uvijek je pratila velika neizvjesnost, atraktivna igra i mnogo golova. Naime, ova dva kluba do sada su se susrela šest puta, četiri pobjede ima Futsal Dinamo, a dvije Square uz gol razliku 25:21 za Dinamo, što ispada da na međusobnim utakmicama prosječno pada čak 7.6 golova. Ove sezone Dinamo je u Zagrebu slavio u neviđenom trileru. Plavi su minutu i pol prije kraja poveli sa 6:5, Square je deset sekundi prije kraja izjednačio na 6:6, da bi Davor Kanjuh volejem sa zvukom sirene Dinamu donio pobjedu.   Utakmici u Dubrovniku također nije nedostajalo uzbuđenja, posebno u posljednjih deset minuta. Square je do 27. minute vodio 3:0, no Dinamo se do 33. vraća na 3:3. Maro Đuraš potom je ponovno doveo Dubrovčane u vodstvo, ali je karakter Dinamovaca presudio i na kraju su upisali supervrijednu pobjedu od 5:4.   Što se drugog četvrtfinala tiče, Novo Vrijeme je u obje ovosezonske utakmice upisalo pobjede. Makarani su u Osijeku slavili s 2:1, a u Makarskoj s 4:1. 