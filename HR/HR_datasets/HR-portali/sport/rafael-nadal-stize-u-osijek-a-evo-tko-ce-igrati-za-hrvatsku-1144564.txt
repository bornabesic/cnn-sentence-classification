Franko Škugor, Nikola Mektić, Ante Pavić i Marin Draganja u Gradskom vrtu u Osijeku će od 3. do 5. veljače odmjeriti snage sa Španjolcima. Hrvatski i španjolski teniski savezi danas su ITF-u prijavili sastave za predstojeće prvo kolo svjetske skupine Davis Cupa. Izbornik hrvatske reprezentacije Željko Krajan objavio je popis na kojem su Franko Škugor, Nikola Mektić, Ante Pavić i Marin Draganja. Hrvatska je rangirana kao treća najbolja reprezentacija na svijetu što je izniman uspjeh, no nedavno izgubljeno finale Davis Cupa u Zagrebu ostavilo je snažan trag na naše reprezentativce. - Sastav s kojim smo u prošloj godini došli do finala desetkovan je ozljedama dok je kod drugih fizički i psihički umor uzrokovao nemogućnost sudjelovanja. Naši su najbolji tenisači vrsni profesionalci koji su Hrvatskoj dali puno i zato bih molio javnost da ima razumijevanja za njihovu trenutnu nemogućnost sudjelovanja na predstojećem natjecanju i daju punu podršku Škugoru, Mektiću, Paviću i Draganji. Ovi su momci itekako zaslužili da predstavljaju našu zemlju, već se godinama dokazuju na turnirima diljem svijeta i spremni su preuzeti odgovornost te dati sve od sebe za što povoljniji ishod. Iako su svi bili pozvani, objektivne okolnosti zaustavile su naše reprezentativce koje smo gledali u borbi protiv Argentine.  - Marin Čilić vjerojatno najviše osjeća zamor nakon prethodnog poraza u finalu Davis Cupa čemu je posvjedočio i njegov nastup na Australian Openu i doista je zaslužio malo mira i priliku da se odmori i dobro pripremi. Bornu Ćorića još uvijek muči ozljeda koljena, a ozlijeđen je i Mate Pavić što mu onemogućuje nastup u Osijeku - pojasnio je izbornik Krajan. S druge strane, španjolsku reprezentaciju koju je odabrala Conchita Martínez čine sljedeći igrači: Rafael Nadal, Roberto Bautista Agut, Pablo Carreño Busta i Marc López. - S obzirom da nas u Osijeku čeka prepuna dvorana, ali i nadaleko poznata slavonska srdačnost, znam da ćemo imati odličnu atmosferu u Gradskom vrtu, što će sigurno našim momcima biti dodatni, snažan motiv za žestoku borbu - zaključio je Željko Krajan.