I Dinamo je (pre)pun motiva za finale Kupa. Modri prilično turobnu sezonu žele uljepšati bar jednim trofejem, tako po drugi put u nizu svladati Rijeku. No, ulozi su sada puno veći nego u subotu, Rijeka će sada biti puno ozbiljnija. Ipak, Ivajlo Petev vjeruje u svoju momčad, te se nada prvom trofeju u hrvatskom nogometu. - Nadam se da ćemo ponoviti igru kao u subotu, ali sam svjestan da je ovo drugačija utakmica. Moramo biti pametni i izuzetno koncentrirani svih 90 minuta - rekao je na press-konferenciji uoču finala Kupa Ivajlo Petev, pa nastavio: - Zdravstveno stanje? Vjerujem da ću moći računati na Antolića, Leškovića, Sigalija i Livakovića, ali sve ćemo vidjet nakon treninga. Može li vas Rijeka nečime iznenaditi? - Ma nema iznenađenja među nama, predobro poznajemo jedni druge. Samo treba biti pametan, držati visoku koncentraciju svih 90 minuta i iskoristiti svoje prilike. U subotu ste visoko slavili protiv Rijeke... - To nije bio realan rezultat, trebali smo pobijediti još većom razlikom. Ali, nemoguće je zabiti iz baš svake prilike. Zaslužili smo tu pobjedu, ali ona je sada prošlost. Stiže novi dan, nova utakmica i novo dokazivanje. Vaše nesuglasice s Antom Ćorićem sve su ozbiljnije... - Joj, opet ta tema. Mogao sam kao trener reći da Ćorića nije bilo protiv Rijeke jer je to bila moja odluka. Vidio sam njegove riječi u novinama, moram reći da me jako čude. Ali, Ante je još dijete, puno toga još mora proći u životu. Žao mi je što je to rekao, ali na te stvari ne obraćam pažnju. Samo razmišljam o utakmici s Rijekom - završio je Petev... Riječ je dobio i Domagoj Antolić. - Osobno se, kao i svi moji suigrači, radujem finalu Kupa. To je najljepša utakmica sezone, a nama je posljednja pobjeda nad Rijekom podigla raspoloženje i samopouzdanje. Penali? Siguran sam da ćemo pitanje pobjednika riješiti još prije penala - završio je Antolić...