Foto: Getty Images/Guliver Image NAKON debakla u Premiershipu, u kojem je sezonu završio na očajnom šestom mjestu, Manchester Unitedu finale Europske lige zadnja je šansa da godinu u kojoj su se očekivali veliki rezultati ipak završi koliko-toliko uspješno. Europska liga u Engleskoj ne znači baš ništa, no otkad se iz nje može ući u Ligu prvaka, neki klubovi su je počeli ozbiljnije shvaćati. Jose Mourinho sigurno nije računao da će mu na kraju ove sezone finale Europske lige biti utakmica koju jednostavno mora dobiti, no što je tu je. Osim prestiža i prvog europskog trofeja od 2008. godine, pobjeda, odnosno poraz u večerašnjem finalu u Stockholmu protiv Ajaxa mogao bi imati i velike financijske posljedice po slavni engleski klub. Da skratimo, razlika je u točno 60 milijuna eura, što je golemi novac čak i za klub koji godišnje napravi oko 660 milijuna eura prometa ne računajući transfere. Za početak, porazom bi United dobio tek 3,5 milijuna eura, što je gotovo dvostruko manje od nagrade za osvajača Europske lige. To je, složit ćemo se, "kikiriki" za Old Trafford, no tek slijede pravi, eventualni, gubici. Ne plasira li se sljedeće sezone u Ligu prvaka, Manchester će po važećem ugovoru s Adidasom izgubiti 25 milijuna eura bonusa. Njemačka tvrtka inzistirala je na redovitom igranju u Ligi prvaka i tako je sastavljen ugovor i svako izostajanje iz najelitnijeg europskog natjecanja pogodilo bi Unitedovu blagajnu. Za utjehu, tih 25 milijuna eura klub bi izgubio raspodijeljeno kroz osam godina, ali i dalje je riječ o ozbiljnom novcu. Za svaki euro koji neki klub zaradi u Europskoj ligi, klub u Ligi prvaka dobije 3,3 eura. Uefa klubovima kroz svoja natjecanja godišnje podijeli oko 1,7 milijardi eura, no tek 400 milijuna je namijenjeno sudionicima Europske lige. Ostatak se dijeli kroz Ligu prvaka, tako da pobjednik Lige prvaka zaradi oko 30 milijuna eura manje od osvajača drugorazrednog europskog natjecanja. Kad se u obzir uzme i novac od TV prava, United bi u još jednoj sezoni EL-a ostao bez otprilike 30 milijuna eura. A tu su i, naravno, transferi. Paul Pogba i Zlatan Ibrahimović dobili su uvjete koje jednostavno nisu mogli odbiti, no izostanak iz Lige prvaka bi vrlo vjerojatno od Old Trafforda odbio neka potencijalna pojačanja. Glavna Mourinhova meta, Antoine Griezmann, rekao je da trenutačno postoji 60 posto šansi da dođe u Manchester, ali Francuz će jako dobro razmisliti hoće li doći u United bude li klub ponovno u Europskoj ligi. Ista je stvar i s Jamesom Rodriguezom. Kolumbijac traži klub u kojemu bi imao pravu minutažu i u prvenstvu i, najvažnije, u Ligi prvaka tako da, pišu Španjolci, gotovo sigurno ne bi došao na Old Trafford da igra "utješno" europsko natjecanje. United je prije dvije godine bio četvrti europski klub, iza Reala, Barce i Chelseaja, po prodaji dresova. Dovođenjem Pogbe i Zlatana 2016. godinu su završili kao klub s najviše prodanih dresova na svijetu. Dakle, nova velika pojačanja ključna su i u tom ekonomskom aspektu, a ona će se teško ostvariti izgube li "Crveni Vragovi" večeras od Ajaxova dječjeg vrtića.