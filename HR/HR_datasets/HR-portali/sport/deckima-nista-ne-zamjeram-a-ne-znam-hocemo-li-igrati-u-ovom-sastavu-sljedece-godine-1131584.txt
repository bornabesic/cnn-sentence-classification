Hrvatski izbornik Željko Krajan je nakon poraza od Argentine u finalu Davis Cupa, koje je u nedjelju završeno u Areni Zagreb, izjavio kako vjeruje da će ova reprezentacija, ostane li na okupu, imati još koju priliku za osvajanje Davis Cupa, ali nije želio potvrditi da će većina ovih igrača i pod njegovim vodstvom u veljači sljedeće godine ugostiti Španjolsku u 1. kolu Svjetske skupine. "Plan je da svi ostanu. Nismo još o tome pričali. Išli smo na osvajanje ove godine, bili smo stvarno blizu. Nadam se da momci nisu izgubili tu motivaciju. Ako nastavimo s ovim igračima, u ovom okruženju, mislim da ćemo još doći u priliku osvojiti", izjavio je izbornik Krajan. No, na izravno pitanje hoće li većina ovih igrača biti u sastavu protiv Španjolske i s njim u izborničkoj ulozi, nije mogao dati potvrdan odgovor. "Ne znam, ne kažem da hoće ili da neće. Moramo razgovarati s dečkima, s ljudima iz Saveza. Prošle godine smo uspjeli naći zajednički jezik sa Savezom. Među nama se možda jesmo dogovarali, ali neke stvari još nismo, recimo, što bi se moglo poboljšati da se igrači osjećaju još bolje." U nedjelju, po završetku dvoboja, nitko se u reprezentaciji nije dobro osjećao, ponajmanje Marin Čilić i Ivo Karlović, koji se nije uspio od reprezentacije oprostiti kao pobjednik. "Nije se dogodilo. Bilo bi lakše da je. Jako sam razočaran. Možda će mi lakše biti sutra. Danas mi je jako teško. Jedino što bih želio reći, ova ekipa je jako homogena, svi žive jedan za drugoga. Uvjeren sam da će kad-tad uspjeti osvojiti Davis Cup", sa suzama u očima govorio je 37-godišnji Zagrepčanin koji protiv odličnog Federica Delbonisa nije uspio odigrati kako je želio. "Nije mu bilo lako igrati pod pritiskom da mora osvojiti poen. Dao je sve od sebe. Nije igrao najbolje u životu, ali dao je sve od sebe. Zahvaljujem mu što nam je došao pomoći", rekao je hrvatski izbornik, a  osvrnuo se i na poraz Marina Čilića: "Kad je Marin vodio 2-0, razmišljao samo da smo set do pobjede. Ništa više. Del Potro je od trećeg seta počeo brže igrati na forhendu. Možda mu je lob kroz noge na početku trećeg seta donio dodatno samopouzdanje. Marin u zadnja tri seta nije servirao kao u prva dva, kad je bio nevjerojatan. Kako je Del Potro igrao u petom setu, bilo je teško nositi se s njim." "Kad igraš doma, na šest poena si od meča, osjećaš da si blizu. Stvari se brzo preokrenu. Danas su se okrenule protiv nas. Očito nismo zavrijedili pobjedu, oni jesu. Čestitke Del Potru za to što se borio i Delbonisu za ovakav meč kakav je odigrao. Nemam što zamjeriti mojim dečkima", zaključio je Krajan.