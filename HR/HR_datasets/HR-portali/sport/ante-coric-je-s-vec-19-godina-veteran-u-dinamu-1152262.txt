Na djelu je jedan od najintrigantnijih eksperimenata u novijoj povijesti najtrofejnijega hrvatskoga nogometnog kluba: može li ‘baby Dinamo’, sa čak 14-oricom igrača do 22 godine, paritati Rijeci u utrci za naslov prvaka? Pogledajte ovaj popis: Nikola Moro i Dani Olmo imaju 18, Ante Ćorić, Filip Benković i Borna Sosa 19, Ivan Fiolić, Bojan Knežević i Amer Gojak 20, Petar Stojanović 21, a Dominik Livaković, Dino Perić, Domagoj Pavičić, Armin Hodžić i Angelo Henriquez 22 godine. U prvom dijelu prvenstva participirao je i 19-godišnji Šemper. Nikad mlađi Dinamo, a situacija oko obrane naslova prvaka nikada kompliciranija, neizvjesnija. I prvi put plavi nisu u proljetni dio prvenstva ušli kao favoriti. Pa je li onda Dinamova mladost u ovom trenutku hendikep u borbi za naslov prvaka?, pitamo bivšega igrača Dinama i bivšeg trenera Rijeke Milivoja Bračuna. Teško je samo s mladima – Ovisi što je Dinamov prioritet; afirmirati mlade igrače i pritom odustati od naslova ili ipak do kraja juriti za Rijekom. S obzirom na to da je do kraja prvenstva 15 utakmica, ne vjerujem da su plavi digli ruke od prvoga mjesta, iako je Rijeka u ovom trenutku u ozbiljnoj prednosti – kaže Bračun. Tvrdi da svaka vrhunska momčad mora napraviti balans ili spoj starijih i mladih igrača. – Okosnicu momčadi, vratar-stoper-zadnji vezni-špica, poželjno je da čine stariji igrači. I ne vidim problem ako Dinamov vratar ima samo 22 godine, jer Livaković je već stekao sasvim dovoljno iskustva. Dinamova momčad može se graditi oko Soudanija, Pivarića, Šife, Matela, Sammira, Leškovića i Machada, i njima pridodati mlade snage. Iako su oscilirali, ne bih podcjenjivao te iskusnije igrače plavih. Od njih se može sastaviti i te kako moćna momčad – nastavlja Bračun. Je li Dinamov problem što u špici ima dvojicu 22-godišnjaka, Hodžića i Henriqueza, koji su zajedno ove sezone postigli samo šest pogodaka? – Ne bih rekao da je problem u njima ili neiskustvu, nego u organizaciji igre, jer Dinamo stvara premalo šansi. Ne možete mi reći da je taj Henriquez, koji je kad je došao pokazao određene kvalitete, odjednom zaboravio postizati golove. Napravite li mu deset šansi, dvije će sigurno iskoristiti. Ako to nije u stanju, žrtvujte ga i neka samo individualno radi na treninzima: neka ispali 300 šuteva iz svih pozicija, stekne sigurnost i onda ponovno u vatru – dodaje Bračun. Rijeka je ipak u prednosti? – Njezina najveća snaga je trenerov kontinuitet, jer Kek je već dovoljno dugo u klubu, uspostavio je svoj princip rada i sustav igre u kojemu se samo mijenjaju imena igrača – zaključio je Bračun. Malo preko 100 utakmica Od 14-orice nabrojenih Dinamovih mladih igrača, njih samo trojica imaju u ovoj sezoni jednoznamenkasti broj utakmica. Primjerice, Ante Ćorić i Filip Benković sa po 28 nastupa stožerni su igrači plavih, Stojanović ih je skupio 24, Pavičić 22, a najeksponiraniji 20-godišnjak bio je Bojan Knežević sa 16 nastupa... Kad smo se već dotaknuli Ante Ćorića, igrača neslućene kreativne moći i lucidnosti, on je s 19 godina i u četvrtoj prvoligaškoj sezoni, u Dinamu već – veteran. Naime, dečko iz Središća već je odradio čak 108 nastupa u plavom dresu, što bi ga pomalo trebalo početi zabrinjavati, budući da ni jedan od talenata iz Dinamove škole prodanih u posljednjih pet godina nije bio ni blizu toj brojci. Najbliži stotki bio je Marko Pjaca s 92 nastupa, Jozo Šimunović skupio ih je 76, Mateo Kovačić 73... Dodamo li im Halilovića, Brekala i Jedvaja, sva šestorica u prosjeku su za plave odigrala samo mizerne 54 utakmice. Istina, Dinamo je na njima sjajno zaradio, ali on im je samo poslužio kao odskočna daska za transfer. Tek što ih je publika upoznala, torpedirali su ih u Italiju, Španjolsku i Njemačku. Tako pomalo šuplje zvuče najave kako je talentirana šestorka koja je nedavno produljila ugovore do 2026. godine Dinamova budućnost. Sjetimo se samo kao je Eduardo da Silva, tada 24-godišnjak, u travnju 2007. godine potpisao s Dinamom ugovor na deset godina, a samo tri mjeseca kasnije bio je predstavljen kao pojačanje Arsenala. Ako je Dinamo u ovom trenutku Ćorićev svemir, kako je sam kazao, nemojte se iznenaditi pronađe li talentirani reprezentativac već ovoga ljeta neki novi, još neistraženi “solarni sustav”. Najvjerojatnije negdje na području Italije ili Velike Britanije. 