U derbiju 28. kola talijanskog prvenstva Juventus je u Torinu pobijedio Milan  s 2:1. Bila je to vrlo dobra utakmica u kojoj je domaćin dominirao, stvorio više prilika, ali pobjedu je osigurao tek na samom kraju. Bio je to i hrvatski dvoboj jer je kod Juventusa igrao Marko Pjaca, bio je jako zapažen, ali je promašio nekoliko prilika, a kod gostiju je igrao Mario Pašalić i pokrenuo akciju za gol. U izostanku Cuardada i Sturara, trener Juvea Allegri odlučio je Barzaglia staviti na mjesto desnog braniča, a Danija Alvesa pomaknuti naprijed, dok je na suprotnoj strani trebao zaigrati Mandžukić, ali on je na zagrijavanju osjetio zatezanje u mišiću pa je u zadnji čas u prvu momčad uletio Pjaca. Nadamo se da s Mandžom nije ništa ozbiljnije jer nas uskoro očekuje važan dvoboj s Ukrajinom. Juventus je krenuo žestoko i napao od prve minute, a dvije odlične prilike na samom početku imao je Pjaca, ali prvi puta mu je vratar obranio, a drugi put pucao je pokraj gola. Napadi Juvea bili su sve učestaliji, a u 30. minuti u vodstvo ih je doveo branič Benatia koji je zabio nakon sjajne asistencije Alvesa. Bio mu je to prvi gol za torinsku momčad, a Juveu pak 17 koji je postigao u prvih 30 minuta utakmice, po čemu su najbolji u Italiji. I nakon tog gola nastavila se igra na gol Milana, ali gosti su uspjeli izjednačiti u 43. iz prve prave akcije. Pašalić je povukao akciju, dao za Deulofeu koji sjajno prolazi i još bolje proigrava Baccu, a Kolumbijac rutinski zabija. Bio mu je to četvrti gol u posljednja tri nastupa. U nastavku susreta gledali smo sličnu predstavu, Juve je napadao, ali ništa nije ulazilo. Opet je u jednoj od najvažnijih uloga bio i Pjaca koji je sjajno prolazio, namještao prilike, ali i zapucao dvije velike prilike u kojima je mogao bolje reagirati. Milan je prijetio iz kontri, Juve napadao, a rezultat se nije mijenjao pa su svi već čekali kraj, a onda je duboko u sudačkoj nadoknadi domaćin zabio za pobjedu. De Sciglio je igrao rukom, pomoćni sudac to javio glavnom koji je pokazao na bijelu točku, a Dybala je zabio za veliko slavlje. Mario Pašalić igrao je do 70. minute, a Pjaca je iz igre izašao u 89. Juventus je vodeći u prvenstvu, ima 70 bodova, što je 11 više od Rome i 13 od Napolija, ali ima i utakmicu više od svojih prvih pratitelja. >>Espanyol u ljepotici s kišom golova pobijedio Las Palmas, Halilović asistirao 