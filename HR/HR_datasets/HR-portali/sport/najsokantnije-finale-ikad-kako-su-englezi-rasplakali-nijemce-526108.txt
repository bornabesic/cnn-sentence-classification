Na današnji dan prije 18 godina odigralo se jedno od najspektakularnijih finala Lige prvaka svih vremena. Na Camp Nou u Barceloni susreli su se Manchester United i Bayern, a rezultat, odnosno razvoj situacije dio je opće kulture. Englezi su čudesnim preokretom u posljednje tri minute osvojili Ligu prvaka pobjedom 2-1 i ova utakmica proizvela je neke od najšokantnijih nogometnih trenutaka svih vremena. - Uh, koliko je to pogodilo Hitzfelda. Neopisivo. Kako se uopće oporaviti od toga, nitko ne zna. Ali, on je uspio jer se nakon toga vratio i osvojio Ligu prvaka - rekao je Sir Alex Ferguson, legendarni trener 'crvenih vragova' koji ih je odveo do naslova prvaka Europe 1999. godine. Mario Basler doveo je u vodstvo Nijemce u šestoj minuti i činilo da to finale ide jednim putem, na mlin Bayernu. Tada na scenu stupa jedan od najvećih trenera svih vremena, Alex Ferguson. U 67. minuti vadi Jespera Blomqvista i uvodi Teddyja Sheringhama, da bi u 81. minuti uveo Ole Gunnara Solskjaera umjesto Andyja Colea.  Bayern je promašivao šanse i gađao prečke, Schmeichel sjajno branio i kako to već biva u nogometu, momčad koja puno promašuje, doživi kaznu. U 91. minuti David Beckham ubacuje iz kornera na kojem je bio i Schmeichel, Yorke stiže prvi do lopte u gužvi nakon čega Bayernov stoper Fink kiksa. Napad se nastavlja preko Giggsa koji nekako šalje loptu do Sheringhama koji baca u šok Bavarce. Samo 30 sekundi nakon što je Bayern izveo centar, Manchester United zabija i drugi gol. Beckham ponovno ubacuje iz kornera, Sheringham glavom prebacuje loptu u opasnu zonu gdje se najbolje snalazi 'ubojica dječjeg lica', Norvežanin Ole Gunnar Solskjaer. Nijemci su popadali iz očaja, sudac Pierluigi Collina pokušavao ih je utješiti, ali nije išlo. Stoper Sami Kuffour se rasplakao, Jancker ridao u suzama, a najgore je bilo legendarnom Lotharu Matthäusu koji je 1987. na sličan način doživio poraz protiv Porta u Beču. Napadač Uniteda Andy Cole otkrio je tajnu uspjeha. - Naš je trener bio pozitivan i na poluvremenu, iako smo bili u zaostatku i igrali loše. Rekao nam je: Ovo je finale Lige prvaka, neki od vas više nikad neće igrati takvu utakmicu i pobrinite se da si na kraju utakmice baš ništa ne zamjerite - prepričala je 'devetka' Uniteda. Te je sezone United osvojio trostruku krunu: Premiership, FA kup i Ligu prvaka.