Finale Lige prvaka po prvi put izborila su četiri Hrvata - Mario Mandžukić i Marko Pjaca s Juventusom te Luka Modrić i Mateo Kovačić s Realom, piše Goal. I dok Pjaca nema šanse da će zaigrati u finalu u Cardiffu 3. lipnja, preostala trojica za to imaju realna šanse. Dapače, ne dogodi li se nešto nepredvidivo u prvih 11 bit će Mandžukić i Modrić. Ligu prvaka dosad je osvajalo devet Hrvata - Alen Bokšić, Zvonimir Boban, Davor Šuker, Dario Šimić, Igor Bišćan, Mario Mandžukić, Luka Modrić, Ivan Rakitić i Mateo Kovačić. Marko Pjaca dakle ima priliku postati deseti Hrvat, iako se već sad zna da zbog ozljede neće zaigrati u Cardiffu. No, ono što je sigurno, Hrvatska će petu godinu u nizu imati osvajača Lige prvaka. 2013. Mandžukić je osvojio s Bayernom, godinu kasnije Modrić s Realom, 2015. Rakitić s Barcelonom, a prošle sezone ponovno Modrić, ali ovog puta s Kovačičem u Realu. 