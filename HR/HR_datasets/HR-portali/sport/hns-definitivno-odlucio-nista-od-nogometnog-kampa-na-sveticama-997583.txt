Hrvatski nogometni savez odustaje od gradnje kampa na Sveticama! Prošlo je nešto više od godinu dana otkako su Milan Bandić i Davor Šuker potpisali ugovor o tome da Grad Zagreb daje na privremeno korištenje ŠRC Svetice Hrvatskom nogometnom savezu, međutim od tada se baš ništa nije dogodilo, štoviše, stopirana je svaka mogućnost gradnje. Kap koja je prelila čašu strpljenja HNS-a bila je reakcija Zagrebačke nadbiskupije, koja je na tvrdnje da o njoj ovisi gradnja sportskog objekta na Sveticama odgovorila priopćenjem u kojem ističe da Grad Zagreb o tome s Nadbiskupijom uopće nije razgovarao!? – Na žalost, obistinile su se naše sumnje i strahovi da Grad Zagreb svojom nesposobnošću neće moći riješiti ovaj problem s Crkvom, koji traje gotovo 20 godina i pospremljen je u ladicama nadležnih organa gradske uprave – kaže izvršni predsjednik Damir Vrbanović. – Izbjegavanjem stavljanja ove teme na dnevni red sjednica Gradske skupštine pokazalo se da Grad nije spreman riješiti problem u korist svojih građana. A nas se taj njihov prijepor apsolutno ne tiče, jer je naš partner Grad Zagreb, a ne Crkva – ističe Vrbanović. – Duboko smo razočarani jer smo izgubili godinu dana i na nekoj smo drugoj lokaciji već mogli mnogo toga sagraditi. Uglavnom, gotovo je sigurno da HNS odustaje od gradnje kampa na Sveticama, a konačnu će odluku donijeti Izvršni odbor HNS-a na sjednici 9. travnja na Plitvicama. Najveći su gubitnik građani Zagreba, jer su izgubili sportsko-rekreacijski centar, koji bi bio sagrađen tuđim novcem. Podsjećam da je investicija trebala biti oko 120 milijuna kuna, a sad će taj novac biti usmjeren na neku drugu lokaciju u Hrvatskoj – kaže Vrbanović. Kako tumačite to odugovlačenje i izbjegavanje odluka Grada, nakon što je ugovor već bio potpisan? – Ovdje je riječ o najobičnijem sebičnom politikantstvu u trokutu Grad Zagreb – Gradska skupština – gradski uredi! Rezultat svega je da ništa ne funkcionira, a mi smo kolateralna žrtva u vođenju Grada Zagreba. Zbog te pat-pozicije pate svi građani Zagreba – kaže Vrbanović. Usput, nastavak obnove starog ili gradnja novog maksimirskog stadiona već je 15 godina na čekanju! I uvijek je izgovor da su "potrebniji vrtići i škole, itd..." Znate li možda koliko je vrtića u gradu sagrađeno u tom razdoblju? – To je deformirana teza! Naravno da trebamo vrtiće, škole, trebamo obnoviti ceste i komunalije... Ali, uza sve to treba nam i stadion! Postoji lista prioriteta, ali to nije izbor "ili – ili", to je svakome pametnom jasno. I da je Grad, koji je vlasnik tog objekta, svake od tih 15 godina riješio barem jednu desetinu stadiona, a mogao je, danas bismo imali stadion po europskim mjerilima – govori Vrbanović. >>Za Svetice Kaptol traži tri parcele za crkve >>Alternativa – grad će ponuditi novu lokaciju za nogometni kamp