POBJEDOM protiv Juniora dos Santosa na UFC-u 211, Stipe Miočić poravnao je rekord po broju obrana naslova jednog UFC-ova prvaka. Tek ga još jedno slavlje dijeli od toga da mu svi ostali legendarni teškaši gledaju u leđa. Ali to nije jedini rekord koji je Miočić srušio (poravnao u drugom slučaju) nokautom protiv Cigana. Naime, nakon priredbe UFC-ov prvak nagrađen je još jednim bonusom večeri za izniman nastup. To mu je bio četvrti bonus večeri zaredom, a ukupno čak osmi u UFC-ovoj karijeri. Nijedan drugi UFC-ov borac u teškoj kategoriji nije sakupio toliko bonusa večeri kao naš Miočić. Naravno, tu se ne smije zaboraviti ni financijski dio priče. Ako računamo to da je po bonusu zarađivao najmanje 50 tisuća dolara, a ranije i više, dolazimo do brojke od 400 tisuća dolara koliko je “Vatrogasac” samo dodatno zaradio na svoju plaću. Što reći nego to da je zaslužio… Miočić za sada u oktogonu ima impresivnih 11-2, što znači da je u više od polovice svojih nastupa zaslužio bonus!