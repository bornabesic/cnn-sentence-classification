U zagrebačkom Domu odbojke danas počinje muški kvalifikacijski turnir za odlazak na Svjetsko prvenstvo. Hrvatska je domaćin skupine u kojoj su još Norveška, naš prvi večerašnji suparnik (20 sati), Švicarska, Bjelorusija, Danska i Srbija. – Prvi put u povijesti igramo protiv Srbije. Jasno da su oni veliki favoriti jer dolaze kao lanjski pobjednici Svjetske lige. Sigurno je da će nam biti gušt igrati protiv reprezentacije iz svjetskog vrha. Nadam se da će i gledatelji doći u velikom broju jer reprezentacija ovakvog rejtinga nikad nije gostovala u Zagrebu, jasno kada je riječ o samostalnoj Hrvatskoj – rekao je Danijel Galić koji je lani igrao u Južnoj Koreji. – Ne znam gdje ću igrati sljedeće sezone. Volio bih ostati u Aziji – istaknuo je Galić koji ima problema sa skočnim zglobom. Novi je izbornik muške reprezentacije 38-godišnji Ivan Rančić koji je s odbojkašima Kaštela šest puta zaredom bio prvak Hrvatske. – Ovo je jedna mlada reprezentacija u kojoj je najstariji igrač Ivan Rajić s 28 godina. Nedostaje nam Cima Žukovski koji ima problema s leđima. Što se tiče Igora Omrčena, on mi je rekao da nije skroz zatvorio vrata reprezentaciji i, budemo li ga trebali, sigurno će se odazvati – istaknuo je Rančić. Reprezentacija se pripremala u Mariboru od 5. svibnja. – Odigrali smo tri pripreme utakmice sa Slovacima. Nadam se da ćemo već večeras prekinuti crnu seriju od šest uzastopnih poraza u kvalifikacijama. Dečki su dobro prihvatili moj sistem rada. Znate, prilično sam strog i kao profesor upravnog prava u Šibeniku i kao trener. Za mene je dvorana kao crkva. Samo se ja mogu čuti – rekao je Rančić. Odbojkaši će nastupati u novim dresovima koje još nisu vidjeli? – Da, vidjet će ih tek na dan utakmice. Mi smo imali neke svoje ideje, dizajneri svoje pa smo se usuglasili tek prije nekoliko dana. Dresovi će imati kockice pa će biti prepoznatljivi – rekao je Dejan Laninović, sportski direktor Saveza. Ivan Rajić nasljednik je Igora Omrčena u startnoj postavi. – Nekad sam bio najmlađi u reprezentaciji, sad sam najstariji. Ide vrijeme – kaže Rajić.