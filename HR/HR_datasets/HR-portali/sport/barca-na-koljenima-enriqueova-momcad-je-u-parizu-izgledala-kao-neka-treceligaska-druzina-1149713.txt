Nikada nitko u novijoj povijesti nije tako razbio Barcelonu kao PSG na Parku prinčeva (4:0). Kada se, u jednom trenutku, bude pisalo o uzorku po kojem će se mjeriti početak kraja ere Messijeve Barcelone, onda će to sigurno biti ova pariška utakmica. Momčad koja je pod Pepom Guardiolom prije nekoliko započela nogometnu revoluciju koju su svi slijedili, ili barem, pokušavali, doživjela je jedno od najvećih poniženja u povijesti. Kao trećeligaška družina Momčad Luisa Enriquea u uzvratu na Nou Campu sada treba čudo kako bi prošla u četvrtfinale Lige prvaka. Iako u nogometu nikada ne možete reći, posebno ne kada je Barca u pitanju, ali za prolazak u sljedeći krug trebat će malo više od poneke Messijeve čarolije. A Enriqueova momčad na Parku prinčeva izgledala je kao neka trećeligaška družina... Messi primjerice niti jednom nije pucao na gol, niti jednom nije pipnuo loptu ni blizu protivničkog šesnaesterca! Jedan sam od onih kojima je Pepova Barcelona zadnjih godina bila sinonim nogometne igre i zato me ne veseli činjenica da nikada niti jedna momčad nije nadoknadila četiri pogotka zaostatka iz prve utakmice! No, najviše zabrinjava što je katalonska momčad izgledala potpuno raštimano, bezidejno i u kontraritmu u kojem su igrači stalno kasnili... PSG je tako postao šesta momčad koja je Barceloni zabila četiri i više pogodaka. To je također polazilo za rukom Milanu, kijevskom Dinamu, Valenciji, Chelseau i Bayernu. Bila je to večer koju Angel di Maria (29) i Edinson Cavani (30) sigurno neće nikada zaboraviti. Na dan svog rođendana torpedirali su moćnu Barcu. Dva prekrasna pogotka zabio je Di Maria. Prvi iz slobodnjaka u 18. minuti, a drugi prekrasno u kut s dvadesetak metara u 55. minuti. Urugvajac je prvi nogometaš u zadnjih 14 godina koji je Barci zabio dva pogotka šutevima izvan šesnaesterca. - Nismo mogli zamisliti bolju večer. Pobijediti Barcelonu i to s 4:0 je nešto nestvarno na moj rođendan. Odigrali smo perfektnu utakmicu protiv velikog protivnika. Da bi pobijedili Barcelonu potrebno je uraditi sve ono što smo mi odradili. Jednostavno, magična noć. Nemojte otpisati Barcelonu, oni mogu zabiti četiri pogotka na Nou Campu - kazao je Di Maria. Cavani je zabio u 72. za konačnih 4:0. Naravno da su španjolski mediji u opisu utakmice koristili izraze: Katastrofa, povijesna golijada, razbijena Barca, poniženje... Slomljena srca u Parizu - piše tako Marca. Enrique: Ovo je katastrofa - Katastrofa, nadigrani smo. Pokušavao sam promijeniti sustav igre da Messi ima više prostora, pa da više sudjeluje u igri. No,bili su brži i bolji s loptom i bez nje. Odgovornost je potpuno na meni, ja sam kriv - počeo je Luis Enrique i nastavio: - Mi smo momčad koja je toliko puta pokazala velike stvari. Pet pogodaka je puno. PSG me nije iznenadio. Fasciniralo me njihovo žrtvovanje u obrani. Benfica je kod kuće slavila protiv Borussije Dortmund (1:0). Zabio je Konstantinos Mitroglou u 48. minuti. Nijemci su bili dominantnija momčad, a Pierre-Emerick Aubameyang je u 58. promašio jedanaesterac, treći od zadnja četiri za Borussiju! >>Messi i društvo u šoku! Nikad nitko u povijesti nije nadoknadio 0:4! 