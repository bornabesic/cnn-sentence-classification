- Zagreb i stazu na Sljemenu smatram za svoj drugi dom, a s obzirom da sam sinoć dobila jaku temperaturu, ova pobjeda je posve neočekivana za mene, kazala je pobjednica sljemenske slalom utrke Veronika Velez Zuzulova.  U lijepoj atmosferi, pred sedam tisuća gledatelja, drugo mjesto osvojila je njena sunarodnjakinja Petra Vlhova (+0.24), dok je Čehinja Šarka Strachova (+0.52) opet bila treća na Sljemenu, kao i 2007. te 2009. godine.     Vidno bolesna i iscrpljena, 32-godišnja Velez Zuzulova je pred novinarima govorila o Hrvatskoj kao svojoj drugoj domovini, a posebno će pamtiti trenutak kada joj je krunu pobjednice predala njezina velika prijateljica Janica Kostelić.  "Cijeli život sanjam da osvajam tu sljemensku krunu, a osvojila sam je danas kada sam se najmanje nadala. Sinoć sam dobila temperaturu, tako da stvarno nisam ništa očekivala jer nikako ne mogu reći da sam bila stopostotno spremna. Spletom okolnosti i takva sam pobijedila, Shiffrin je izletila u prvom 'laufu', a ostale me nisu uspjele dostići", kazala je Velez-Zuzulova, koja je početkom karijere trenirala s hrvatskom reprezentacijom.  "Vjerojatno ne postoji mjesto u Hrvatskoj u kojem nisam bila, naučila sam hrvatski jako rano, a nikad neću zaboraviti Janicu i ostale iz hrvatske reprezentacije s kojima sam trenirala i koji su mi posuđivali opremu. Jako sam sretna što mi je krunu predala upravo Janica, sjetila sam se koliko je mnoštvo ljudi pratilo utrku na Sljemenu kada je ona skijala, a ja sam sada uzela naslov Snježne kraljice i za nju. Ovo smatram kao domaću pobjedu. Zaista posebna utrka, pamtiti ću je cijeli život i šteta što je zbog bolesti neću moći dostojno proslaviti. Nakon tri uzastopna druga mjesta ove sezone došla je konačno i pobjeda", zaključila je prva slovačka pobjednica.  Slovačko skijanje može slaviti jer je Petra Vlhova osvojila drugo mjesto.  "Ovo je stvarno velika stvar za slovačko skijanje i mogu misliti kako se sada slavi diljem Slovačke. Očekivala sam tešku utrku jer je sljemenska staza jedna od najtežih, svaka vožnja traje više od minute, a ima i ravnih dijelova i strminu. Ja sam u prvoj vožnji radila dosta pogrešaka, a u drugom mislim da sam radila najmanje grešaka od sviju", kazala je Vlhova.  "Čehoslovački tercet" zaokružila je Čehinja Šarka Strachova s trećim mjestom.  "Jako sam ponosna na sebe jer svake godine dolazim u Zagreb i znam koliko je ova staza teška i naporna. Imala sam problema sa snagom u prvoj utrci, no ne u i u drugoj i to mi je donijelo postolje. Zagreb je oduvijek bilo moje sretno mjesto, to sam ostvarila svoj prvi podij u karijeri. Nakon svega, probat ću se ubuduće više zabavljati u svom skijanju na svakoj utrci. Kao što to radi čudesna Shiffrin", kazala je Šarka Strachova.  