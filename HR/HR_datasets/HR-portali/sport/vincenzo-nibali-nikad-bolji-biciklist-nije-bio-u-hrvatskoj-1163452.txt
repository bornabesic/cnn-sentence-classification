Samo šestorica biciklista u povijesti pobjeđivala su na svim trima najvećim utrkama - Tour de Franceu, Giro d’Italiji i Vuelti. Tim čudesnim dosegom mogu se pohvaliti Jacques Anquetil (Fra), Felice Gimondi (Ita), Eddy Merckx (Bel), Bernard Hinault (Fra), Alberto Contador (Špa) i Vincenzo Nibali (Ita)... Ovog posljednjeg, Nibalija, imat ćemo čast gledati na ovogodišnjoj utrci kroz Hrvatsku (18. – 23. travnja). Oduševila ga Hrvatska – Nibali je biciklistička megazvijezda, zaista ga se isplati doći vidjeti na jednu od etapa. To vam je kao da u Maksimir dođe Messi s Barcelonom. Nibali je prošlogodišnji pobjednik Gira, namjerava obraniti naslov i na jubilarnom 100. izdanju Gira, a kao zadnju stanicu za brušenje forme odabrao je baš Hrvatsku. To je za našu utrka jako značajna stvar – rekao je direktor Utrke kroz Hrvatsku Vladimir Miholjević. A Miha itekako zna tko je Nibali, jer vozio je s njim brojne utrke, četiri su godine bili kolege u Liquigasu, a sada mu je i sportski direktor u Bahrain Meridi, momčadi kojoj je većinski vlasnik bahreinska kraljevska obitelj. – Iako je megazvijezda, Nibali je sasvim normalan dečko. Sicilijanac je, pa je temperamentan te jako karakteran. Uvijek ga zanima samo pobjeda – opisao je Miholjević te dodao: – Nibali je oduševljen Hrvatskom, bio je u Istri i Kvarneru na pripremama uoči sezone. Jako mu se svidjelo, oduševili su ga hrvatski biciklistički potencijali. A Vincenzo Nibali (32) o predstojećoj utrci kroz Hrvatsku je rekao: – Iako je još uvijek vrlo mlada, od kolega sam čuo sve najbolje o utrci. Jedva čekam nastupiti. Jela mu sprema hrvatski kuhar Zanimljivo, u momčadi Bahrain Merida, čiji je kapetan i najbolji vozač, brigu o Nibaliju vode čak sedmorica Hrvata! Vladimir Miholjević sportski je direktor Bahrain Meride, Ozren Müller radi u PR-u i marketingu, Marina Boduljak je fizioterapeutkinja, Alan Dumić i Massimo Demarin su mehaničari, Vlado Hrvatin kuhar, a Alen Tomić vozač. Inače, Nibalijev nadimak je “Morski pas” iz Messine. – Nadimak sam dobio zahvaljujući mom velikom prijatelju, koji je bio predsjednik kluba u Messini, u kojem sam kao amater započeo karijeru. Dao mi je taj nadimak zato što sam uvijek grizao, nikada nisam odustajao – otkrio je Nibali, najveći biciklist koji je ikada vozio po hrvatskim cestama. 