Za nas posve neočekivano, na pripremnoj utakmici između Hrvatske i Kanade pojavio se trenerski povratnik u Europu David Blatt. Došao je u kanadskim bojama, kao vanjski suradnik te nacionalne vrste, zacijelo zbog svog prijateljstva s Maurizijom Gherardinijem, konzultantom kanadske reprezentacije, inače glavnim menadžerom Benettona u vrijeme kada je američki trener židovskog podrijetla bio trener tog talijanskog kluba (2005.-2007.). Blatt je prošle sezone odveo Cleveland Cavalierse do finala, a ove je sezone u siječnju dobio otkaz što je, gledano iz trenerske perspektive, bio prilično neočekivan potez. Jer, u tom trenutku Cavsi su bili prvi na Istoku, s omjerom 30-11. Upravo zbog toga jedan je član Izraelskog parlamenta vlasniku Cavsa Danu Gilbertu poslao pismo s molbom da se i Blattu dodijeli prsten, baš kao što je praksa da ga dobiju i igrači koji su tu sezonu igrali za prvaka, a nisu igrali u doigravanju. Uostalom, u sezoni 2005./2006. prsten je dobio i Stan Van Gundy, trener koji je dao ostavku nakon samo 21 utakmice u sezoni. – Ne vjerujem da ću dobiti prsten – kazao nam je David Blatt, trener u čijem glasu se još uvijek osjeća razočarenje. Zato smo i htjeli s njim popričati, o svemu tome, no on je na temu Clevelanda i dalje prilično zakopčan. - Osoban osjećaj zadržat ću za sebe. U svom srcu znam da nisam podbacio u svom poslu, ali sam zatajio u pokušaju da zadržim posao. Čestitam Cavsima na povijesnom uspjehu, jer puno ljudi tamo znam, a i mnoge sam igrače ja doveo u momčad. Sretan sam i zbog građana Clevelanda, koji su me jako dobro tretirali, i za koje znam koliko im ovaj naslov znači. No, znao je Blatt po odlasku iz Clevelanda još ponešto reći, iz čega su čitači između redaka znali pročitati puno, pa tako i to da mu je otkaz smjestio upravo njegov najbolji igrač. - Nema sumnje da je LeBron James za taj klub značio puno više nego ja. Morate naučiti raditi s takvim ljudima kao što je LeBron, a zato vam treba vremena. Puno je stvari koje bih sada učinio drugačije, uključujući tu i odnos s LeBronom jer on je u tom klubu centar svega. A centar svega u bogatom turskom euroligašu Darušafaki je odnedavno upravo David Blatt. - Nakon završetka sezone imao sam razgovore s vodstvima nekoliko NBA klubova, a kako nisam ni od koga između njih dobio posao prvog trenera odlučio sam ostati u najkomfornoj situaciji za mene. Htio sam raditi kao prvi trener, nisam htio biti asistent, a Europa je i dalje sjajna opcija. Uostalom, iz trenerske perspektive gledano, premda sam rođenjem Amerikanac, ja sam europski trener jer sam se tu trenerski razvijao. Osim toga, ljudi iz Darušafake imaju viziju i razumijevanje što je potrebno za izgradnju nečeg velikog, a takvo što ne dolazi samo zato što sam ja došao u njihov klub, ili što će doći neki veliki igrač. Hoće li i u Darušafaku dovesti nekog hrvatskog košarkaša s obzirom da nam je često znao reći da za uspjeh u momčadi treba imati jednog ljevaka i jednog Hrvata. - To je jedna od najpametnijih stvari koje sam ikad rekao, a neki od meni najdražih igrača su Hrvati. Ta teorija se potvrdila i u sezoni u kojoj sam s Makabijem osvojio naslov prvaka Europe. Imali smo ljevaka, ali nismo dobro igrali dok nismo doveli jednog Hrvata. I premda Andrija Žižić nije igrao puno, to je kompletiralo moju teoriju pa zato i sada tražim jednoga Hrvata. Kao i mnogima, ni njemu se ne sviđa termin kvalifikacijskih turnira za Olimpijske igre jer se preklapa s prijelaznim rokom za slobodne igrače u NBA ligi. - Ovo je loš termin za takav turnir jer mnogi NBA igrači ne igraju za svoje reprezentacije, a izbornici pak nemaju dovoljno vremena za pripreme jer neka prvenstva završavaju polovicom lipnja pa i kasnije. Bilo bi dobro kada bi taj turnir bio malo kasnije, pa i same Olimpijske igre. Na čelu svoje nove momčadi Blatt će u rujnu gostovati u Zadru, na tradicionalnom predsezonskom turniru euroligaša. - Naš klub zainteresiran je za hrvatsku košarku, a kao što znate naši vlasnici podupiru Košarkaški klub Šibenik. Svjesni smo da je ova regija dala velike košarkaše i da se ovdje i dalje rađaju i razvijaju talenti. A kao NBA trener imao je prilike vidjeti na djelu dvojicu hrvatskih reprezentativaca. - Bogdanović je dobro izgledao. Ispolirao je svoju igru, igrao je sa samopuzdanjem, u dobroj formi. A Hezonja je pak igrač koji ima sjajnu budućnost u NBA ligi. Za olimpijsku kvalifikacijsku skupin u Torinu i izglede Hrvatske rekao je pak ovo: - Gdje god imate puno europskih reprezentacija to je teška skupina. Talijani su domaćini i bit će jako teško s njima, a i Grčka je sjajna momčad, posebno sa Antetokoumpom koji predstavlja enormni igrački faktor. On utječe na igru na jako puno načina. No, to ne znači da je Hrvatska bez izgleda, posebice ako u pravom trenutku odigra svoju najbolju košarku. Imate vi u sastavu jako puno dobrih igrača.