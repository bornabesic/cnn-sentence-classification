Foto: Getty Images/Guliver Image ISKUSNI nogometni stručnjak Luiz Felipe Scolari, koji je Brazil odveo do naslova svjetskog prvaka, tijekom svoje je bogate karijere trenirao mnoge velike nogometaše poput Ronaldinha, Ronalda (onog brazilskog), Rivalda... Ali, za jednog igrača tvrdi da će tek postati veći čak i od Cristiana Ronalda i od Messija. Neymar je proteklog vikenda, u pobjedi Barcelone nad Eibarom 4:0, zabio svoj 94. gol za Barcelonu čime je nadmašio legendarnog Ronaldinha koji je isti broj golova postigao u više od 200 utakmica, odnosno 43 nastupa više nego Neymar. Iako je ove sezone upao u krizu, Neymarove golgeterske kvalitete nitko ne osporava, a Scolari vjeruje da će u sljedeće dvije godine detronizirati dva najpopularnija nogometaša svijeta. "Ronaldo i Messi se uvijek natječu za titulu najboljeg nogometaša svijeta, ali u sljedeće dvije godine Neymar će biti na njihovoj razini, a već je počeo skidati ih s trona. Neymar je jedan od Fenomena s kojima sam imao priliku raditi", rekao je Scolari i dodao da će Neymar jednog dana sigurno osvojiti Zlatnu loptu. Usporedio je Ronalda i Messija: "Ronaldo je najbolji na svijetu jer je postao najbolji na svijetu, radi i trenira, potpuno je posvećen tome na drugačiji način od bilo kojeg drugog igrača. A Messi... on jednostvano igra nogomet, čista genijalnost".