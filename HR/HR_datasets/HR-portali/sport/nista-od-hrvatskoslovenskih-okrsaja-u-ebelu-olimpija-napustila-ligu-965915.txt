HOKEJAŠI ljubljanske Olimpije sljedeće sezone neće nastupiti u proširenom austrijskom prvenstvu, EBEL-u, nakon što su u njemu sudjelovali u deset posljednjih godina, ali u posljednjih pet izdanja redovito su završavali u donjem dijelu ljestvice, daleko od mjesta koja vode u doigravanje te im je u utorak vodstvo lige odobrilo status "u mirovanju".   Vodstvo Olimpije svoju želju za takvim statusom objasnilo je željom za obnovom kluba u sportskom, organizacijskom i financijskom smislu.  "Čim konsolidira svoje poslovanje i zadovolji financijske uvjete EBEL-a, Olimpija ima mogućnost obnoviti svoje članstvo i ponovno se uključiti u natjecanje", objavili su na službenom internetskom portalu EBEL-a te istaknuli kako Ljubljančani imaju zajamčeno mjesto u Sky Alps ligi, svojevrsnom drugom kvalitativnom razredu EBEL-a.  "Ovo je najviše što smo mogli napraviti u ovom trenutku. Jamstva za povratak u EBEL nema, jer sve ovisi o nama. Ako ćemo uspjeti sastaviti konkurentnu momčad i imati uredno poslovanje, i EBEL-u je u interesu da se vrati u Ljubljanu", između ostaloga je izjavio predsjednik Olimpije Marko Popovič za slovensku radijsku postaju Val 202.  Bez obzira na odlazak Olimpije, EBEL će u sljedećoj sezoni ponovno činiti 12 klubova jer se nakon četverogodišnjeg natjecanja u KHL-u u okrilje proširene austrijske lige vratio zagrebački Medveščak. Medvjedi će se natjecati u društvu osam austrijskih klubova (Red Bull Salzburg, Vienna Capitals, KAC, Blackwings Linz, VSV, Graz 99ers, Dornbirner, Innsbruck), talijanskog Bolzano Foxesa, češkog Orli Znojmoa i mađarske Albe Volan.  Raspored natjecanja bit će obznanjen po završetku Svjetskog prvenstva 1A skupine koje je u tijeku, a igra se u Kijevu.