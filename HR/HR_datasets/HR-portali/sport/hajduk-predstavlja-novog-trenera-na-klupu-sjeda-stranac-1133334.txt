Nakon što je Marijan Pušnik dobio otkaz, klupa Hajduka ostala je prazna, ali ne zadugo. Splićani su krenuli u potragu za novim rješenjem i već su ga pronašli. Danas u 10.30 na Poljudu je počela konferencija za medije na kojoj će se predstaviti novi trener, a on je Katalonac Joan Carrillo! Carrillo je neuspješno vodio Almeriju, na čiju je klupu sjeo u ljeto 2015. U 11 utakmica nije pobijedio nikog, upisao je šest remija i pet poraza te je 20. prosinca smijenjen. Međutim, Carillo je privukao pozornost na sebe nešto ranije kada je osvojio naslov prvaka Mađarske s Videotonom. U Hajduk dolazi u teškoj situaciji, splitski klub ne briljira ove sezone, a Carillu će imperativ biti osvajanje trećeg mjesta i plasman u Europu. Od borbe za naslov Hajduk se već oprostio, kao i od Kupa. – Prošli je tjedan bio turbulentan, stresan, neuspješan, zahvalili smo se na suradnji Pušniku, on je odradio puno ovdje, ne samo na terenu, a danas okrećemo novu stranicu. Ne krećemo od nule, krećemo u nove pobjede, u uvodu je rekao predsjednik Hajduka Ivan Kos, a nastavio je sprtski direktor Mario Branco: – Nismo planirali promjenu trenera prije zimske stanke, ali ispadanje u kupu požurilo nas je. Joan nam je bio prva opcija i čim smo ga nazvali, bio je hrabar i odmah pristao, bez pitanja. U Mađarskoj je bio prvak s manjim klubom, a neće nas impresionirati na konferencijama za medije, poznavanjem jezika, ali hoće na terenu! Nakon toga obratio se i novi trener. – Ponosan sam što sam došao u klub s velikom poviješću. Mislim da je ovo najbolja momčad u Hrvatskoj. Ovo mi je jako dobra šansa za karijeru. Znam što je cilj kluba i njegove vrijednosti. Navijači su vrlo važno, znam koliko je Torcida važna, ali ja se moram posvetiti igračima i momčadi. Kad sam ljetos razgovarao s Mariom, počeo sam pratiti klub i ligu. Znam da momčad ima kvalitetu, znam sve igrače Hajduka jer sam pogledao 40 utakmica. – Sigurno trebamo unaprijediti neke stvari. Ne razmišljam o prošlosti, razmišljam o sadašnjosti i budućnosti. Igrači su mladi i kvalitetni, i trebaju shvatiti neke moje ideje. I prije sam radio s mladim kvalitetnim igračima, a naši to jesu. Samo nam treba vremena. 