Po najavi gospođe Ljerke Ćosić, supruge pokojnog košarkaškog velikana Krešimira Ćosića, Zagreb bi mogao dobiti još jedan sportski muzej. Štoviše, glavni hrvatski grad mogao bi imati dva muzeja posvećena hrvatskim košarkaškim legendama. Uz Draženov muzej na Trgu Dražena Petrovića, za neko vrijeme mogli bismo dobiti i Muzej Krešimira Ćosića, i to na Trgu Krešimira Ćosića. – S obzirom na to da nije ostvarena ideja o Muzeju košarke, za koji su svi bili, ali se ništa nije poduzelo, moja je obveza da održavam sjećanje na Krešu, pa sam se u tom smislu raspitala u Gradskom poglavarstvu bismo li mogli dobiti kakav gradski prostor za Krešin muzej. U Gradu su mi rekli da je to moguće, a meni se čini da bi najprimjerenije bilo da to bude u sklopu Doma sportova, jer se nalazi na trgu koji nosi Krešino ime, a tu je i dvorana u kojoj je Krešo odigrao mnogo utakmica. Bitno je da Krešine stvari ne ostanu u ormaru, pa smo nedavno počeli raditi katalogizaciju svih stvari iz Krešine sportske karijere i toga ima poprilično – kazala je Ljerka Ćosić i objasnila zašto je otpala ideja o muzeju u Zadru. – Bilo je govora da bi to bilo u Višnjiku, u sklopu dvorane, no sada se to više ne spominje, jer ondje se postavilo pitanje primjerenog prostora za muzej. Obitelj Ćosić radi na još nečemu iz očeve prošlosti. – Pokušavamo objaviti Krešine dnevnike. S tolikim vremenskim odmakom, velika je obveza i odgovornost da to bude onako kako je on pisao i da ne bude većih intervencija. Na tome radi kći Ana. Sve to kazala nam je gospođa Ljerka jučer na Mirogoju, ispred mirogojskih arkada, na dan 22. godišnjice prerane smrti nezaboravnog sportaša i vještog diplomata. Gospođa Ćosić je već 13 godina voditeljica podružnice Gradska groblja pri Zagrebačkom holdingu d.o.o., pa je u prilici često obići suprugovo posljednje počivalište.