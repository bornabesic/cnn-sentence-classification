Sandra Paović, naša zlatna stolnotenisačica s Olimpijskih igara u Rio de Janeiru, nominirana je za najbolju parastolnotenisačicu svijeta u 2016. godini, a izbor će se održati 8. prosinca u Dohi. Nije joj ovo prvi put da je nominirana. – Bila sam nominirana 2014. godine kada sam i proglašena za najbolju. Te sam godine osvojila naslov svjetske prvakinje, i to u Pekingu gdje sam 2008. nastupala na Olimpijskim igrama. To je bilo moje posljednje veliko natjecanje uoči nesreće – rekla je Sandra Paović. Priznanje za najbolju svjetsku parastolnotenisačlicu dobila je u Dubaiju. Prošle godine nije bila izabrana za najbolju bez obzira na to što je postala europska prvakinja. – Kažu da nije bilo smisla da me dvije godine zaredom proglase najboljom – rekla je Sandra, koja se vratila s priprema u Lignanu. – U tom talijanskom gradiću odigrat ću prvi turnir sljedeće godine, 28. veljače. U 2017. glavni mi je cilj obraniti naslov europske prvakinje - zaključila je Sandra Paović.