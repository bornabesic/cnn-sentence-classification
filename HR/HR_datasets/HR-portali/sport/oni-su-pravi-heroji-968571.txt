IVAN VIŠAK pobjednik je kampanje #budiPRVI Boutique Hostela Forum. Mladić iz Križevaca bio je jedan od prvih kojeg je sustigao presretač. ''Pokrenuli smo ovu 'utrku u utrci'' s namjerom da istaknemo važnost svakog koraka i svakog sudionika jer je i kao takav dio ostvarenja velikog cilja za koji trči cijeli svijet. Odlučili smo kako će pobjednik utrke biti i njen posljednji natjecatelj koji će za svakih 1500 pretrčanih metara dobiti po jedno noćenje u Hostelu Forum'',  rekla je Martina Knežević iz Hostela.  Vozač kartinga i motociklist Ivan Višak prošle godine je uslijed prometne nesreće, zbog koje je i tri dana proveo u komi, na natjecanju u utrci Wings for life sudjelovao u kolicima. Godinu dana nakon toga je pobjednik. Pobjednik upravo zato što je unatoč svojoj ozljedi dao sve od sebe da ostvari što bolji rezultat i nije odustao od utrke sve dok ga catcher car nije prestigao na Bulevaru. ''Ovom kampanjom kroz šalu smo željeli prenijeti jednu snažnu poruku; svaki korak naprijed je jednako važan i ima istu težinu. Pobijediti može samo onaj koji nikad ne odustaje, a Ivanova životna priča savršeno se uklopila u cijelu ideju'', kažu iz Hostela. Hostel Forum nagradio je svog pobjednika dvama noćenjima, a njihov tim koji ga je pratio dijelom utrke upriličio mu je pravo slavlje na cilju. Ivan je sretan zbog osvojene nagrade jer kako kaže, nije se ničem nadao, samo je želio dati sve od sebe i ne odustati.