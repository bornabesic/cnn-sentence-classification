FScreenshot (Youtube) HRVATSKA futsal reprezentacija ostvarila je dvije pobjede u skupini 3. kvalifikacija za UEFA Futsal EURO koje se sljedeće godine igra u Sloveniji. Prvo je pala Crna Gora 4:0, a onda Belgija 6:1. To je značilo da joj je u susretu s domaćinom Ukrajinom dovoljan bod. Ipak, Ukrajinci su od početka počeli bolje i nizali su šanse pred golom Jukića. Najbolji pojedinac Hrvatske bio je upravo vratar, a kratka rotacija izbornika Stankovića nije uspijevala dići ritam igre. U 12. minuti Hrvatska je povela izvanserijskim golom Jelovčića, ali domaćin se poslije greške obrane vratio u susret samo minutu i pol nakon toga.  Drugi dio donio je i novu utakmicu, a Hrvatska koju su s tribina bodrili Darijo Srna i Domagoj Vida, uspjela je puno bolje parirati suparniku i umiriti igru u kojoj je bilo puno više kontrole s naše strane. Zapucala je i Hrvatska u nekoliko dobrih situacija, ali najbolju šansu imali su Ukrajinci šest minuta prije kraja, kada su dvaput bili neprecizni. I kad je sve izgledalo da će utakmica završiti remijem koji nam je dovoljan, Čeporniuk je zabio za domaćine "ni iz čega" i oduševio dobro ispunjenu dvoranu. Do kraja je Hrvatska napadala s Josipom Sutonom kao golmanom - igračem, ali nije uspjela nadoknaditi minus.   Ukrajina je ovime osigurala nastup na završnici u Sloveniji, dok će Hrvatska čekati ždrijeb u srpnju koji će joj donijeti suparnika u doigravanju. Europsko prvenstvo održat će se od 30. siječnja do 10. veljače sljedeće godine.