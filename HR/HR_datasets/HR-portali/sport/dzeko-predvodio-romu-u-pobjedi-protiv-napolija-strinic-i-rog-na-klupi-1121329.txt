Nogometaši Rome su u derbiju 8. kola talijanskog prvenstva kao gosti svladali Napoli sa 3:1 (1:0). Junak pobjede Rome bio je bosanskohercegovački reprezentativni napadač Edin Džeko koji je postigao prva dva pogotka na utakmici, u 43. i 54. minuti. Kalidou Koulibaly je u 58. minuti uspio vratiti nadu Napoliju u pozitivan rezultat, ali je Mohamed Salah u 85. vratio Romi prednost od dva gola razlike. Hrvatski nogometaši Ivan Strinić i Marko Rog su drugi poraz Napolija u nizu u Serie A odgledali s klupe za pričuvne igrače. Roma je ovom pobjedom preskočila Napoli na ljestvici i sada je druga sa 16 bodova, dok je Napoli treći sa 14. Na vrhu je Juventus sa 18 bodova, a torinski bi sastav mogao i povećati svoju prednost s obzirom da od 20.45 sati na svom stadionu igra protiv Udinesea. 