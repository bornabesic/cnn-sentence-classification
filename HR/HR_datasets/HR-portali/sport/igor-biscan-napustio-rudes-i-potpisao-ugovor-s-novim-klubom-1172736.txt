Trener Igor Bišćan (39) napustio je Rudeš s kojim je ove sezone postao prvak Druge HNL te izborio povijesni nastup u Prvoj HNL. Slavni Dinamovac pronašao je novi klub, a riječ je o ljubljanskoj Olimpiji! Nakon što je sve dogovorio s vlasnikom i predsjednikom kluba, Milanom Mandarićem, Bišćan je u petak potpisao dvogodišnji ugovor sa prošlosezonskim slovenskim prvakom. Donedavni Rudešov trener u ponedjeljak će biti predstavljen igračima Olimpije, a momčad će preuzeti nakon finala slovenskog kupa u kojem će se u srijedu Ljubljančani boriti protiv Domžala. Olimpija je ovu sezonu završila na trećem mjestu, a njezin najbolji strijelac sa 10 pogodaka bio je hrvatski napadač Leon Benko. Uz njega, za ljubljansku momčad ove sezone nastupala su još dva Hrvata - Dino Štiglec i Danijel Miškić.