Dinamo je rutinski odradio uzvratnu utakmicu u 3. pretkolu Lige prvaka protiv gruzijskog imenjaka i s 1:0 slavio u Tbilsiju. Modri su tako s 3:0 prošli u posljednju kvalifikacijsku fazu prije skupina Lige prvaka. Ključni trenutak utakmice dogodio se u osmoj minuti utakmice. Rog je izveo slobodni udarac na 25 metara, a lopta je u živom zidu pogodila Lobzhanidzea, promijenila smjer i završila u mreži. U nastavku je gruzijski prvak bio bolji (imao je 18 udaraca prema Dinamovih sedam), no nije uspio postići gol. Na kraju se utakmice pretvorila u uspavanku jer je svima bilo jasno da su plavi osigurali prolazak dalje.Nije to bila posebno impresivna partija modrih, no mirno su odradili uzvrat nakon 2:0 u prvoj utakmici i ostvarili ono po što su došli. Zagrački je klub tako osigurao europsku jesen. Igrat će u doigravanju za ulazak u Ligu prvaka, a momčad koja tamo izgubi ide u skupinu Europske lige pa ćemo i dalje gledati europski nogomet u Maksimiru. Dinamo će protivnika doznati na ždrijebu koji je na rasporedu u petak. Prve utakmice doigravanja za ulazak u Ligu prvaka igraju 16. i 17. kolovoza, a uzvratni su sedam dana kasnije. Prođe li Dinamo idućeg protivnika, po četvrti put u posljednjih šest sezona će izboriti nastup u skupini Lige prvaka. U svakom slučaju, bit će to 10. sezona zaredom da modri igraju u skupini u europskom natjecanju. >> Kranjčar: Želim izbjeći Olympiakos iako se možemo nositi sa svima 