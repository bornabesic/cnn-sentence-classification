 Županija bi trebala jamčiti za jedan milijun kuna ukupnih troškova, a za drugi milijun trebala bi jamčiti Vlada RH. Splitsko-dalmatinska županija i Vlada Republike Hrvatske izdat će garancije EHF-u nužne da Split ne izgubi domaćinstvo Europskog rukometnog prvenstva 2018. godine. Županija bi trebala jamčiti za jedan milijun kuna ukupnih troškova, a za drugi milijun trebala bi jamčiti Vlada RH, prenosi Slobodna Dalmacija. Zbog pada proračuna Grad Split ne može potpisati nikakav ugovor s HRS-om, niti dati bilo kakvu garanciju, pa je u suradnji sa Županijom poslao službeni apel Vladi, to jest, Andreju Plenkoviću, a Vlada je pristala dati garanciju za troškove, tvrdi Slobodna. Vlada bi, trebala izdati garanciju HRS-u koji bi onda taj dokument do sutra trebao poslati EHF-u. Bez garancije, koja je samo jedan od preduvjeta za dolazak službene inspekcije, rukometno prvenstvo u Splitu bilo bi u nemilosti EHF-a, a to bi u principu značilo da se Euro iz Splita preseli u Zadar. Uz podršku Vlade to se ipak čini manje izglednim. Gradsko vijeće Splita u novi bi proračun moralo uračunati sredstva za koja će mu Županija i Vlada jamčiti te s njima regulirati odnose glede povrata. Nakon što Vlada izda garanciju HRS-u, a oni  je proslijede EHF-u, čeka se konačna inspekcija Spaladium Arene sljedećeg tjedna, u četvrtak 9. ožujka. Insprekcijom će se ustanoviti jesu li potrebni kakvi novi zahvati na dvorani, a ako jesu netko će morati snositi i te troškove. 