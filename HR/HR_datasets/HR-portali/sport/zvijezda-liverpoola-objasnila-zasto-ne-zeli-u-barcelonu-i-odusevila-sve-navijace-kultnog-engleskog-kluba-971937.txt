Foto: Guliver Image/Getty Images ARSENALU je za plasman u Ligu prvaka trebalo čudo na Anfieldu, na kojem je jučer gostovao Middlesbrough. Iako je Liverpool dosta nervozno ušao u utakmicu, čudo se ipak nije dogodilo. Momčad Jürgena Kloppa dominirala je nad otpisanim gostima i pobjedom 3:0 potvrdila četvrto mjesto koje vodi u kvalifikacije. Na Anfieldu su zadovoljni jer je barem donekle spašena sezona. Istina, frustracija duga već 27 godina nastavlja se, navijači će na proslavu titule prvaka morati pričekati barem još jednu godinu, no dobili su sjajnu vijest od svog ponajboljeg igrača Philippea Coutinha. Brazilac je nedavno produžio ugovor s Liverpoolom do 2022., no u posljednje vrijeme puno se piše o interesu Barcelone za njega. Ipak, sjajni Liverpoolov veznjak kazao je kako ga ni najmanje ne zanima transfer na Camp Nou. Premda je san svakog nogometaša zaigrati za slavni katalonski klub, Coutinho tvrdi da mu je sasvim dobro na Anfieldu i da nema namjeru napustiti Liverpool. ''Teško je ljudima objasniti što znači igrati za Liverpool. Drago mi je da se klub poput Barcelone zanima za mene, no meni je ovdje predivno. Možete vi otići u Barcelonu, Real ili Bayern, no tamo ćete biti samo jedan od igrača. Ovdje možete biti nešto posebno. Ovdje će navijači vama u čast podići i spomenik", za brazilski ESPN izjavio je najbolji strijelac Redsa ove sezone.