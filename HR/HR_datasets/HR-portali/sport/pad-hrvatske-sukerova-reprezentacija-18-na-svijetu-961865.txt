Foto: Getty Images/Guliver Image HRVATSKA nogometna reprezentacija je 18. reprezentacija svijeta na najnovijoj FIFA-inoj ljestvici koja je objavljena u četvrtak, što je u odnosu na prošli mjesec pad za dva mjesta, dok je Brazil preuzeo prvu poziciju. Čačićeva momčad u ožujku je odigrala dvije utakmice. U Maksimiru su u kvalifikacijama za SP 2018. 24. ožujka pobijedili Ukrajinu 1:0 golom Nikole Kalinića, ali su onda četiri dana kasnije u prijateljskom ogledu protiv Estonije u Tallinnu izgubili 0:3.   Brazil je vodeću poziciju, na koju je dospio prvi put nakon sedam godina, osigurao plasmanom na SP 2018. zahvaljujući pobjedama nad Urugvajem i Paragvajem u južnoameričkim kvalifikacijama.   Nakon što su u ožujku odigrane ukupno 129 utakmice, na ljestvici je bilo dosta promjena i samo je 19 od ukupno 211 reprezentacija zadržalo prošlomjesečnu poziciju.    Od hrvatskih suparnika u kvalifikacijama, najbolje je rangiran Island na 21. mjestu i to je za tu reprezentaciju napredak za dva mjesta. Turska je na 22. poziciji i u odnosu na prošli mjesec, reprezentacija koju vodi Fatih Terim napredovala je četiri mjesta. Ukrajina, zadnji hrvatski suparnik u kvalifikacijama, pala je šest mjesta i sada se nalazi na 37. mjestu, dok se Finska"'popela" dva mjesta, na 97. poziciju. Kosovo je također zabilježilo pad i to za šest mjesta te se sada nalazi na 170. mjestu.   FIFA ljestvica, 6. travnja 2017.: 1(2)Brazil    1661 2(1)Argentina    1603 3(3) Njemačka 1464 4(4) Čile 1403 5(7) Kolumbija    1348 6(6) Francuska    1294 7(5) Belgija    1281 8(8) Portugal    1259 9(11) Švicarska    1212 10(10) Španjolska    1204 ... 18(16) HRVATSKA     1016