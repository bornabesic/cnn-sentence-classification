Foto: Guliver Image/Getty Images SENATOR Chelseaja John Terry u nedjelju je odigrao posljednju utakmicu u dresu kluba s kojim je osvojio sve što se moglo osvojiti. U pobjedi 5:1 protiv Sunderlanda Terry je zamijenjen u 26. minuti kako bi mogao dobiti zaslužene ovacije Stamford Bridgea. Međutim, oproštaj velikana mogao bi se pretvoriti u veliki skandal jer su engleski mediji otkrili kako je ta zamjena bila unaprijed dogovorena, a to znači da je Conte izravno utjecao na kladionice. Naime, poznato je da se na Otoku možete kladiti doslovce na sve, pa neke kladionice u ponudi imaju tipove na broj ubačaja iz auta, kornera, tko će prvi izvesti početni udarac, a i na vrijeme prve zamjene. Kako je zamjena Terryja unaprijed dogovorena (oba kluba su se složila), a puno ljudi je stavilo novac na tip da će Terry igru napustiti baš u 26. minuti, Englezi traže od FA da ispita cijelu situaciju.  ''Ova utakmica nije imala nikakvog rezultatskog značaja i Terry je dobio zaslužene ovacije, no postoji opasnost da i druge momčadi i igrači u budućnosti naprave slično. Trebaju li Sunderland i Chelsea biti kažnjeni jer je to bio izravni utjecaj na kladionice? Neka na to pitanje odgovor da FA'', pišu Englezi.