Suspenzija Marije Šarapove duga 15 mjeseci istekla je u ponoć i ruska tenisačica danas će prvi put nakon duge pauze igrati profesionalni meč. Bit će to danas (18.30) u prvom kolu Stuttgarta protiv Talijanke Roberte Vinci, no, za razliku od sponzora i direktora turnira, njene kolegice nisu je dočekale raširenih ruku. - Ne sviđaju mi se koje su igračice dobile pozivnice za turnir u Stuttgartu, Rimu i Madridu. Šarapova je napravila pogrešku, platila je za svoje grijehe i naravno da se slažem da smije ponovno igrati, no - bez pozivnica - rekla je Vinci i tako uvod u današnji meč učinila izuzetno vatrenim. A kad se detaljnije pogleda u pozadinu povratničkog turnira lijepe Ruskinje priča postaje još zanimljivija. Naime, glavni sponzor turnira je Porsche, a znate li tko sponzorira Mariju? Porsche, naravno! U međuvremenu Šarapova naporno trenira, bori se da ponovno stekne poštovanje, pa i povjerenje kolega i navijača, no čini se da joj to neće ići tako lako kako je mislila. Protiv njenog ekspresnog povratka u vrhunski tenis i preskakanja stepenica svoje su već rekli Radwanska, Murray, Wozniacki... - Mislim da mora zaraditi povratak u vrhunski tenis korak po korak - rekao je najbolji tenisač svijeta. Posljednji meč odigrala je u četvrtfinalu Australian Opena prije 15 mjeseci, izgubila je tad od Serene Williams i teško je očekivati da će se vratiti u formi u kakvoj je navijači pamte. No, htjele one to ili ne, Marija se vraća i to zasigurno ne odgovara najboljim tenisačicama svijeta jer kakva god Šarapova bila, ona i dalje zasigurno spada u uzak krug onih koje mogu pobijediti bilo koga. A, koliko god to izgledalo čudno sada, sigurno će uzeti i dio financijskog kolača jer Marija, ponavljamo, kakva god bila, velik je magnet i za sponzore. - Vjerujem da će velik dio navijača navijati za nju, no ja moram pokazati sve što znam i pobijediti je - dodala je Vinci. U međuvremenu, PR lijepe Ruskinje radi prekovremeno, njeni treninzi popularniji su od nekih mečeva na najvišoj razini, a prije Stuttgarta sve su oči uperene samo u nju. Omražena među kolegicama, kažu i jako bahata, ali sponzori je vole i jedva su dočekali da se vrati...   