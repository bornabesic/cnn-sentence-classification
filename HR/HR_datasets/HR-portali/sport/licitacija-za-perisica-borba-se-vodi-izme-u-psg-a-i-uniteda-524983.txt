Hrvatski nogometni reprezentativac Ivan Perišić (28) nalazi se na izlaznim vratima Intera i karijeru bi mogao nastaviti u Manchester Unitedu ili Paris St. Germainu. Prema pisanju talijanskih medija sportski direktor kluba Piero Ausilio nalazi se na 'mini-turneji' po Europi kako bi otkrio tko najviše nudi za hrvatskog reprezentativca. Ausilio je ovoga tjedna razgovarao s čelnicima PSG-a, potom je otputovao u Manchester na novu rundu pregovora s vodstvom 'crvenih vragova'. Talijani tvrde kako je PSG opasno zagrizao za Perišićeve usluge, a osim novca Francuzi nude i igrače. Interu su najzanimljiviji argentinski krilni igrač Angel Di Maria, poljski veznjak Grzegorz Krychowiak, te brazilski branič Marquinhos. Međutim, nije tajna kako Mourinho obožava hrvatsko krilo. Portugalski stručnjak je nedavno doputovao u Zagreb kako bi nagovorio Perišića na prelazak u United. Nagađa se kako je Mourinho spreman platiti čak 60 milijuna eura odštete za usluge hrvatskog igrača. Perišić je 2015. godine iz Wolfsburga prešao u Inter, potpisavši ugovor do ljeta 2020. Talijanski klub je tada platio 20 milijuna eura odštete, a sada bi mogao zaraditi tri puta više. Ukoliko se ostvari transfer u Manchester United, Perišić bi postao najskuplji hrvatski nogometaš u povijesti. Do sada je najveća odšteta plaćena za Matea Kovačića, Real Madrid je za njega Interu platio 31 milijun eura. Slijedi Luka Modrić, čija je odšteta prilikom prelaska iz Tottenhama u Real Madrid iznosila 30 milijuna eura. Zanimljivo, Ausilio je u veljači ove godine izjavio kako Inter nema namjeru ovog ljeta prodati Perišića. - Perišić je dio velikog projekta i ne želimo prodavati naše najbolje igrače. Ne možemo ni zamisliti Inter bez njega, a mislim da ni Perišić nema namjeru otići - kazao je tada Ausilio. 