Ivan Perišić s kapetanskom je trakom poveo Hrvatsku danas u prijateljskoj utakmici s Estonijom, no vatreni su neočekivano izgubili 3:0. Da stvar bude gora, ozlijedio se i Marko Pjaca. Perišić je nakon utakmice prozvao predsjednika HNS-a Davora Šuker zbog, kako je rekao, kriminalnih uvjeta na terenu. - Ovo na čemu smo mi danas igrali i u kakvim smo uvjetima igrali stvarno nije za profesionalnog igrača. Nema smisla igrati ovakve utakmice. Ovom prilikom poručio bih i gospodinu Šukeru da bira bolje protivnike i bolje uvjete za igru jer ovako možemo samo izgubiti nekoga. Teren je bio užasan, kriminalan - rekao je Perišić za HRT i dodao: - To nam nije isprika za ovakav poraz. Iako smo imali svoje šanse nismo zabili gol. Oni su stvarno bili motivirani, ali kao što sam rekao dva dana prije doći tu i igrati na ovakvom terenu i u ovakvim uvjetima nema smisla. Ni Domagoj Vida nije skrivao razočaranje. - Teško nam je nakon ovakvog poraza, žao mi je što smo razočarali svoje navijače, kako u Hrvatskoj, tako i one koji su bili u Estoniji. Nije ih bilo mnogo, ali hvala im što su došli i što su nas bodrili. Jednostavno, bio je to loš dan, poklopilo se mnogo toga negativnog - rekao je Vida i dodao: - Nadam se da će se Pjaca brzo oporaviti, a treba biti velik i u porazu te čestitati Estoniji na pobjedi. Moramo izvući pouke, možda i bolje da se ovakav poraz dogodi u prijateljskoj utakmici te da nas spusti na zemlju. Nastavit ćemo još bolje i napornije raditi jer nas u lipnju očekuje glavni konkurent za odlazak na SP, Island, što će biti najvažnija utakmica kvalifikacija. >> Kakav krah vatrenih u Tallinnu, teška ozljeda Marka Pjace!