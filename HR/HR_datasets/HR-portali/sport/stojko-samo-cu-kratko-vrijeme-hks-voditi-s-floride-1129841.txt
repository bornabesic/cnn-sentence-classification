Nakon Borisa Lalića, Antona Kovačeva, Franje Lulića (v.d.), Marijana Hanžekovića, Damira Skansija, Danka Radića i Ivana Šukera, ovaj će put hrvatsku košarku predvoditi njena istinska legenda – 52-godišnji Stojko Vranković. Za novog čelnika on je izabran jednoglasno, bez protukandidata, a s vrlo malo otpora izabrana je i njegova “vlada”. Danira Bilić, Zdravko Rupnik, Robert Škifić, Mladen Veber, Stipe Grgić i Domagoj Čavlović izabrani su jednoglasno, Renato Martinko i Boris Skroče s jednim suzdržanim glasom, Željko Dorić s jedni glasom protiv, a Nikola Rukavina s dvije ruke protiv. Šuker protiv Rukavine A jedan od dvojice onih koji je bio protiv Rukavine, HEP-ova direktora proizvodnje i novog dopredsjednika, bio je dosadašnji predsjednik Ivan Šuker: - Ne mogu prihvatiti da na listi budu ljudi koji su blokirali rad Saveza. Državna tvrtka kao što je HEP nije ničija prćija pa da dotični već potpisani sponzorski ugovor drži tri mjeseca u svojoj ladici. Imao je Šuker, na svom odlasku, još štošta reći, pa tako i ovo: – Bez suglasnosti nacionalnog saveza, a hrvatski klubovi to čine, nitko po hrvatskom Zakonu o sportu ne bi smio igrati ABA ligu, odnosno bilo koje regionalno ili međudržavno natjecanje. Nadam se da će košarkaši pokazati da im je u interesu samo košarka, a ne kao u slučaju Ivice Zupca, gdje je košarka bila u interesu pojedinaca pa se u tom smislu čak i izvelo da dečko igra za srpski klub. Nitko ne voli one koji krše pravila, no i u ovoj ekipi ih ima. No, tu ću se zaustaviti.... Premda je stopostotnim inzistiranjem na proceduri mnogim skupštinarima išao na živce, Šuker ipak nije otežao Stojku dolazak na njegovo mjesto. I zato su mu i Vranković i Dino Rađa javno zahvalili što ih je vratio u hrvatsku košarku, a Stojko ga je čak zamolio da sjednicu vodi do kraja. – Ovo je prvi put u povijesti hrvatskog sporta da je na čelu Saveza bivši vrhunski sportaš koji nije ničija marioneta. Došli smo pomoći, pokušati napraviti posao, bez ikakvih repova, dogovora, dugova, usluga i kontrausluga. Želimo svakome moći pogledati u oči – kazao je Dino Rađa, kojem će Stojko povjeriti da i dalje vodi Stručni savjet. A kako kaže novi predsjednik, u ovom mandatu Stručni savjet će se slušati puno više nego što je to slučaj bio prije: – Nemam razloga sumnjati u Stručni savjet s obzirom na to da znam tko u njemu sjedi. A u njemu će sjediti njegovi bivši suigrači iz Generacije 92 – Kukoč, Rađa i Naglić – te prof. dr. Knjaz i treneri četiriju prvoplasiranih klubova iz prošlog PH. Jednako snažno djeluje i Stručni savjet za žensku košarku u kojem su velikanke poput Danire Bilić, Koraljke Hlede, Korane Longin, Žane Lelas, Anđe Jelavić te Željko Ciglar i prof. dr. Dragan Milanović. – Vjerujem da će svi oni zajedno donositi najbolje prijedloge za budućnost hrvatske košarke jer imaju znanje i golemo iskustvo. Za mog mandata puno će se više slušati riječ Stručnog savjeta no što je to bilo za mandata nekih bivših predsjednika. Draženov najbolji prijatelj To se najviše odnosilo na vrijeme kada je Savezom vladao Danko Radić, koji se ponašao kao “šef svemira” pa je odlučivao i tko će biti izbornik. – Ovaj put izbornika će doista odrediti Stručni savjet, a Upravni odbor na čelu sa mnom će ga potvrditi. U svom nastupnom govoru Stojko je naglasio da će Savezu biti dobrodošli svi bivši predsjednici. Zar i onaj koji je njima, hrvatskim košarkaškim legendama, branio pristup hrvatskoj košarci? – Što sam stariji i iskusniji, sve više shvaćam da svađa ničemu ne vodi i doista će biti dobrodošao svatko s konstruktivnim savjetima i idejama. Shvaća Stojko i to da su ovi trenuci izbornog slavlja vrlo često i najsvjetliji trenuci predsjedničkih mandata. – Spreman sam na sve. Bit će pohvala i kritika. Ništa novo. Tako je bilo i u igračkoj karijeri. Pokušat ćemo dokazati da smo s pravom dobili povjerenje Sabora HKS-a. Čemu se najviše veseli, a što će biti njegov najveći izazov? – Najviše bih se veselio osvajanju medalje na Eurobasketu, a to mi je i najveći izazov. S takvim dometom bi nam svima bilo lakše, ponajprije u privlačenju sponzora. Stojko ne misli da će, kao domaća sportska legenda, lako do sponzora, no za svakog od njih će se boriti, a za saniranje nekih dugova Saveza, ponajprije onih Gradu Zagrebu, trebat će mu i političke mudrosti. –Financijsko stanje Saveza ne znam i u ponedjeljak ću se upoznati s time. Trebat će nam vremena da skeniramo situaciju. Trebat će i Stojku vremena da se vrati u Hrvatsku, nakon što se prije dvije godine odselio na Floridu. – Moje mjesto stanovanja bit će mali problem samo neko vrijeme jer ja sam se, neovisno o ovome, ionako planirao vratiti u Hrvatsku, a ovo će stvar samo ubrzati. U tom međurazdoblju doći ću u Hrvatsku, kada god to bude nužno. Inače, ovo je treći put da se Stojko odselio u SAD. Prvi put je to bilo 1990. kada je postao član Boston Celticsa, a drugi put 1996. kada je potpisao za Minnesotu, a godinu dana poslije preselio se u Los Angeles Clipperse. U međuvremenu, igrao je za Panathinaikos i s tim klubom bio klupski prvak Europe, dok je u dresu Fortituda baš protiv Cibone (11 blokada) pokazao zašto je bio jedan od najboljih čuvara reketa svoga doba. Nakon tragedije na njemačkoj cesti, koja mu je uzela najboljeg prijatelja Dražena Petrovića, Stojko je postao kapetan hrvatske reprezentacije pa je kao takav, zajedno s Rađom, bio među odabranima koji su s dr. Franjom Tuđmanom slavili oslobođenje Hrvatske na kninskoj tvrđavi. 