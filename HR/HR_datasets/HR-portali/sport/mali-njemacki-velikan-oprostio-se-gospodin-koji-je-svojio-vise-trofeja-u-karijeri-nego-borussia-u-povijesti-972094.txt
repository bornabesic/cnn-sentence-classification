Foto: Getty Images / Guliver Image JEDAN od najboljih bekova u povijesti koji je s Bayernom i Njemačkom osvojio sve, pri čemu se uvijek, osim sjajnim igrama i taktičkom inteligencijom, isticao fer i sportskim ponašanjem, u nedjelju je odigrao zadnju utakmicu u karijeri. Philipp Lahm u 33. godini, tri godine nakon što je kao kapetan Njemačku vodio do naslova na SP-u i umirovio se u Elfu, oprostio se i od Bayerna u kojem je proveo cijeli nogometni život, točnije 21 godinu. Lahma više ne zanima nogomet i ne namjerava biti trener i dužnosnik, a zašto i bi kada je ovaj fenomenalni Nijemac, nizak rastom (1,70), ali gigant nogometnog umijeća i vještine, zbog čega su ga zvali Magični patuljak, tijekom igračke karijere podigao sve pehare koji postoje osim onog europskog prvaka s reprezentacijom. Uostalom, ovaj podatak najbolje govori kakva je igračina bio Lahm; u 15 godina karijere osvojio je osam naslova u Bundesligi, šest njemačkih kupova i jednu Ligu prvaka.  S druge strane, Borussia Dortmund, najveći rival kluba u kojem je Lahm proveo cijelu karijeru, u svih 107 godina klupske povijesti osvojila je osam naslova u Bundesligi, tri njemačka kupa i jednu Ligu prvaka. Ako Borussia Dortmund ne osvoji njemački kup u subotnjem finalu protiv Eintrachta iz Frankfurta, Lahm bi bio s 19 trofeja bio drugi najtrofejniji njemački "klub"!