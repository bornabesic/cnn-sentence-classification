Posljednju dionicu natjecanja, koja se u nedjelju, 23. travnja vozila od Samobora, preko Svete Nedelje, Oroslavja, Marije Bistrice, Bedenice i Svetog Ivana Zeline do Zagreba u dužini od 147 kilometara, pobjedom je proslavio Sacha Modolo iz UAE Team Emiratesa. Vincenzo Nibali (Bahrain Merida Pro Cycling Team) osvojio je naslov pobjednika trećeg izdanja utrke Tour of Croatia nakon taktički daleko bolje odvožene šeste etape utrke od prvog mu rivala Jaimea Garcie Rosona (Team Caja Rural-Seguros RGA). Posljednju dionicu natjecanja, koja se u nedjelju, 23. travnja vozila od Samobora, preko Svete Nedelje, Oroslavja, Marije Bistrice, Bedenice i Svetog Ivana Zeline do Zagreba u dužini od 147 kilometara, pobjedom je proslavio Sacha Modolo iz UAE Team Emiratesa. Nibali je završio četvrto plasiran, a Roson tek na 11. mjestu, zaostavši za Nibalijem sedam sekundi. Posljednja je etapa bila dramatična od prvog metra. Prolazni cilj kod Svete Nedelje, samo 3.6 kilometara udaljen od samoborskog starta, završio je sprinterskom pobjedom Nibalija u izravnom okršaju sa brzinskim specijalistom Nicolom Ruffonijem iz CSF Bardianija. Nibalijevi kolege iz Bahrain Merida Pro Cycling Teama dali su se u potjeru za tim prolaznim ciljem od samog starta, uhvativši za napad nespremne Jaimea Garcie Rosona i kolege mu iz Caje Rural-Seguros RGA. Vremenski bonus od tri sekunde vratio je Nibalija na prvo mjesto pa čak i da Roson na cilju u Zagrebu nije zaostao za Nibalijem niti sekunde, opet bi naslov pripao Talijanu zbog nepuna uvodna četiri kilometra. Što se etape tiče, petnaestorica vozača bila su dugo vremena u bijegu, koji se vrtio oko dvije minute prednosti pred pelotonom. Na dvadesetak kilometara prije kraja iz vodeće se skupine odvojila grupa od četiri biciklista predvođena Trek-Segafredovim Marcom Coledanom. Šest kilometara prije cilja, pri prvom kruženju po zagrebačkom Gornjem gradu, inicijativu su preuzeli vozači iz Teama Felbermayr Simplon Welsa i Nippo-Vini Fantini, da bi na kilometar i pol prije cilja vodeća skupina postala ponovno kompaktna. Pobjednički su napad izvrsno poduzeli i uspješno realizirali biciklisti iz UEA Teama Emirates, izvrsne momčadi koja je na utrci osvojila čak tri etapne pobjede. Jan Polanc i Sacha Modolo otišli su po pobjedu u Zagrebu, a sjajni talijanski sprinter Modolo je trijumfirao u vremenu 3 sata, 16 minuta i 52 sekunde, odnosno s dvjema sekundama prednosti pred pratnjom. Nibali nije počinio taktičku pogrešku poput Rosona u početku. Zalijepio se za najvećeg konkurenta prateći ga cijelo vrijeme utrke do samog finiša. Iako su timski kolege Rosonu pokušavali omogućiti što povoljniju poziciju za završni bijeg, mladi se Španjolac iz Caje Rural-Seguros RGA nije pokazao doraslim zadatku na uskim ulicama zagrebačkog centra. Nibali mu je, naime, u završnici pobjegao još sedam sekundi ušavši u cilj na četvrtom mjestu s dvjema sekundama zaostatka. Roson je kasnio devet sekundi. Za utjehu Španjolcu je pripala zelena majica najboljeg penjača (King of the Mountain). Ruffoni je bodovni pobjednik utrke (plava majica), dok su čak dva naslova otišla poljskom timu CCC Sprandi Polkowice. Bijela majica najboljega mladog biciklista pripala je Čehu Michalu Schlegelu, a Poljaci su ostvarili i najbolji momčadski plasman. Osim toga, pripala su im treće i četvrto mjesto ukupnog redoslijeda, u vidu plasmana Jana Hirta i Felixa Großschartnera. Radoslav Rogina iz Adria Mobila zadržao je status najboljega hrvatskog predstavnika zauzevši 17. mjesto u Zagrebu sa 17 sekundi zaostatka. Matija Kvasina iz Teama Felbermayr – Simplon Wels prošao je ciljnom ravninom 26. po redu i 19 sekundi iza pobjednika. U ukupnom poretku najbolji su Hrvati zauzeli 11. odnosno 17. mjesto. Neprežaljeno domaćoj publici ostaje odustajanje Kristijana Đuraseka nakon pada u trećoj etapi. Razvoj događanja do samog kraja naslućuje da bi Varaždinac iz UAE Teama Emirates imao itekakve šanse za ukupnu pobjedu da se nije ozlijedio. 