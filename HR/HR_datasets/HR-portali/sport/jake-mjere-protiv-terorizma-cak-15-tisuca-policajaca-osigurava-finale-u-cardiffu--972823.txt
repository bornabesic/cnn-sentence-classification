Foto: Getty Images / Guliver image  PREMDA su agencije danas prenijele kako će vlasti u Cardiffu ukinuti organizirano gledanje utakmice finala Lige prvaka između Real Madrida i Juventusa 3. lipnja zbog straha od terorizma, UEFA je službeno objavila kako će ipak biti navijačkih zona. "Navijačke zone i festival bit će organizirani, ali uz velike sigurnosne mjere. One su razvijene tijekom nekoliko mjeseci zajedničkog rada Velškog nogometnog saveza i lokalnih vlasti", navodi UEFA. U strahu od mogućeg terorističkog napada u glavnom velškom gradu Cardiffu, lokalne vlasti su željele ukinuti organizirana druženja navijača. U ponedjeljak su u terorističkom napadu u Manchesteru ubijene 22 osobe, a 59 ih je ozlijeđeno. Britanska vlada u srijedu je podigla uzbunu na maksimalnu razinu uz ocjenu “kritično”, strahujući od potencijalno novog napada. Za sigurnost u Cardiffu bit će zaduženo oko 15.000 policajaca, a oko stadiona će biti postavljeno nekoliko sigurnosnih prstenova, a zanimljivo je to da će zbog sigurnosti krov stadiona biti zatvoren.