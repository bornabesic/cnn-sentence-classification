Najsvestraniji hrvatski gimnastičar Filip Ude u kolovozu će po treći će put nastupiti na Olimpijskim igrama, nakon što je u subotnjem kvalifikacijskom nastupu u olimpijskoj dvorani u Rio de Janeiru za svoj višebojski nastup zaradio ocjenu 85.599 te se nakon dvije od tri rotacije nalazi na visokom desetom mjestu.  Čakovčanin koji je u Pekingu 2008. godine osvojio srebro na konju s hvataljkama te ostao bez finala četiri godine poslije na OI u Londonu, pokušat će u Rio de Janeiru osvojiti zlatno olimpijsko odličje. Nastup u Rio de Janeiru osigurao je sigurno izvedenim vježbama i ujednačenim nastupima na svim spravama, a prema očekivanjima, zablistao je na konju, na kojem je nakon dvije rotacije imao drugu najbolju ocjenu (15.200). Bolji je bio jedino Bjelorus Andrej Lihovcij (15.241), zbog više startne ocjene, ali Ude je za svoju izvedbu bio bolje ocijenjen. Čakovčanin je za vježbu na ručama i na tlu dobio ocjenu 14.200, na preči 14.100, u preskoku 14.333, a najslabije je bila ocijenjena njegova izvedba na krugovima (13.566). Na kvalifikacije je otišao sa željom da ostvari ukupan zbroj ocjena 86.000 i u tome je gotovo i uspio. No, i završnih 85.599 bilo je dovoljno da Hrvatska u Filipu Udeu dobije još jednog putnika Olimpijske igre u Rio de Janeiru. Priliku da se pridruži 29-godišnjem Čakovčaninu, u nedjelju će imati 17-godišnja Splićanka Ana Đerek. Prva skupina višebojki će s vježbama započeti u 15.30 sati po hrvatskom vremenu. >> Filip Ude osvojio Moskvu s hrvatskim rekordom!