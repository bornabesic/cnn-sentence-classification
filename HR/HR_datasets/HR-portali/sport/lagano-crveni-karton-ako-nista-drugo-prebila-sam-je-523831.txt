Da Bosanci imaju smisla za humor, opće je prihvaćena činjenica, no Mujo, Haso i Suljo mala su djeca za Silviju Sekačić, nogometašicu Željezničara iz Bosanske Krupe. U 87. minuti utakmice protiv Mladosti, Silvija je, poput Mirka Filipovića u najboljim danima, srušila na travu Adnu Ljubanović, sjela na nju i potom je nekoliko puta šakom udarila u glavu. Da nije bilo suigračica, koje su dotrčale kako bi spasile stvar, Adna bi, vrlo vjerojatno, još ležala bez svijesti. Adna bi, da se malo našalimo, bila - jadna.  Iako je kriterij za crveni karton, u BiH ligi, razmjerno širok pojam, Silvija se nije uspjela izvući samo sa žutim. Sudac je odlično procjenio da su četiri udarca šakom u glavu dovoljna za crveni karton te isključio Silviju. No, dan nakon utakmice, Silvija je svoje emocije odlučila podijeliti s javnosti, pa je na društvenim mrežama objavila svoju fotografiju u boksačkom gardu. - Lagano crveni karton, ako ništa, prebila sam je - napisala je Silvija, koja se kočoperi u crnoj trenirci iznad natpisa sikky_ Joshua. Naravno, kako je riječ o Bosni i specifičnom humoru, Silvija je morala dodati - ha ha ha. Eto, tek toliko da se ne zaboravite nasmijati... 