HRVATSKI navijači Ricarda Quaresmu ne pamte po dobrom. Hrvatska i Portugal igrali su dramatičnu utakmicu osmine finala prošlog ljeta na Euru u Francuskoj. Hrvatska je bila bolja, konkretnija, imala je više šansi, no golova nije bilo. Sve do 119. minute kad je jednu kontru Portugala golom vrijednim četvrtfinala, a kasnije i naslova prvaka, zaključio Quaresma.  Quaresma danas brani boje Bešiktaša i učinio je jedan, u najmanju ruku divljački potez na utakmici protiv Bursaspora. Bešiktaš je slavio 2:0 i jako je blizu obrane naslova, ali turski mediji nakon utakmice uglavnom su pisali o suludom potezu Ricarda Quaresme iz 30. minute dvoboja.  Nogometaš Bursaspora Bilal Kısa u jednom dvoboju s Portugalcem izašao je kao pobjednik, a Quaresma ga je pokušao krvnički nagaziti. Sreća je samo što ga je Portugalac promašio jer da nije, vjerojatno bi pukla noga igraču Bursaspora. Quaresmi je ovo bila 100. utakmica u dresu Bešiktaša, ali nakon utakmice nitko ne priča o jubileju, nego o potezu zbog kojeg ga očekuje žestoka kazna turskog saveza.