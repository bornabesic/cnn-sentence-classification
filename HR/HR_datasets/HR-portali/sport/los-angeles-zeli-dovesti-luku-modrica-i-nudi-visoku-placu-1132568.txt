Novoosnovani nogometni klub Los Angeles, koji će od 2018. godine debitirati u sjevernoameričkoj Major League Soccer (MLS), zainteresiran je za dovođenje hrvatskog kapetana Luke Modrića, tvrdi američki sportski portala ESPN pozivajući se na izvor u klubu Los Angeles će nastojati dovesti jednog poznatog svjetskog nogometaša, zvijezdu s kojom bi se medijski predstavio u MLS ligi. Uprava ima popis od deset igrača na kojoj se nalaze napadač Manchester Uniteda Wayne Rooney, vezni igrač Real Madrida Luka Modrić, ofenzivni vezni Chelsea Cesc Fabregas te meksički napadač Bayer Leverkusena Chicharito Hernández. – Ne možemo govoriti koje bismo točno igrače doveli – rekao je za ESPN predsjednik i vlasnik kluba Tom Penn. – No općenito smo razgovarali kako bismo htjeli igrača svjetske razine. Američki klub New York City je izazvao interes 2015. kada je prilikom svog debija u MLS-u doveo bivšeg španjolskog reprezentativnog napadača Davida Villu, nekadašnjeg veznog igrača Chelsea Franka Lamparda i talijanskog reprezentativca Andrea Pirla. LA namjerava složiti jaku momčad kako bi bacio u sjenu i svog budućeg gradskog rivala Los Angeles Galaxy, čije je prepoznatljivo lice David Beckham, nekadašnja zvijezda Manchester Uniteda, Engleske i Real Madrida. LA Galaxy s pet naslova ujedno je i najuspješniji klub ove lige osnovane 1993. – Zainteresirani smo za igrače koji bi imali strasti da postanu prva legenda našeg kluba – rekao je izvršni dopredsjednik John Thorrington. – Igrač za kojeg bi se odlučili naši navijači i uprava, proveo bi ovdje između 5 i 10 godina te bi imao važnu ulogu u rastu kluba prema globalnom brendu, u što se želimo pretvoriti. Luka Modrić (31) u listopadu je produžio ugovor s Real Madridom do lipnja 2020. godine. Isti mjesec ugovore s "Kraljevskim klubom" produljili su i Cristiano Ronaldo, Gareth Bale, Toni Kroos i Lucas Vázquez. – Real Madrid im je učvrstio ugovore kako bi stekao bolju poziciju u slučaju eventualne ponude konkurenata, ali i zaradio na kraju njihovih karijera prilikom odlaska u Katar, Sjedinjene Države, Kinu ili neku drugu destinaciju bogatih vlasnika – govori Tomas Gonzalez, novinar španjolskih dnevnih novina ABC koji izvještava o Real Madridu posljednjih dvadeset godina. Rooney, koji kao i Modrić ima 31 godinu, možda neće ostati na Old Traffordu iako ima ugovor do ljeta 2019. godine. Napadač je pod trenerom Jose Mourinhom izgubio povlašteni status koji je imao pa dobiva ponude iz Kine, ali i od aktualnog prvaka američke MSN lige. Vlasnik Portland Timbersa, Merritt Paulson, u kolovozu je rekao kako su zainteresirani za Rooneya. – Dođe li netko od tih europskih nogometaša u Sjedinjene Države, te izađe na ovdašnje tržište, postoji puno kreativnih načina uz pomoć naše vlasničke grupe i ulagača kako njegov kraj igračke karijere učiniti prijelaznim putem prema stvarnom životu kada jednom prestane igrati – dodao je predsjednik LA-a. Dodaje kako je klub počeo razgovore s agentima i klubovima te će idućih mjeseci raditi na dovođenju igrača od kojih će prvi biti predstavljeni na ljeto i spremni za prvu sezonu u ožujku 2018. godine. – Većina njih će biti posuđena, odnosno moći će se vratiti i igrati opet u Europi, no trojica igrača mogla bi imati visoke plaće ovdje te bismo s njima ušli u financijski i kreativni aranžman – dodaje. Klub je izgradio novi stadion ''Banc of California Stadium'' sa 22.000 mjesta, a s informatičkom tvrtkom IBM dogovorena je suradnja koja bi posjetiteljima trebala nuditi poseban doživljaj. Jedan od suvlasnika je i Magic Johnson, bivši NBA košarkaš Los Angeles Lakersa. Penn ističe kako je kvaliteta MLS lige uznapredovala. U MLS ligi natječe se 20 klubova, 17 iz Sjedinjenih Država i tri iz Kanade. Bivši hrvatski reprezentativac Niko Kranjčar (32) proveo je jednu sezonu u New York Cosmosu odakle je ljetos prešao u škotski Glasgow Rangers. U Vancouveru igra pak čileanski vezni igrač Pedro Morales (31) koji je od 2008. do 2013. bio u zagrebačkom Dinamu. Za Miami igra argentinski napadač hrvatskog porijekla Dario Cvitanich (32) kojem istječe ugovor i kojeg je svojedobno Hrvatski nogometni savez (HNS) htio obući u kockasti dres. Tada je igrao za nizozemski Ajax. 