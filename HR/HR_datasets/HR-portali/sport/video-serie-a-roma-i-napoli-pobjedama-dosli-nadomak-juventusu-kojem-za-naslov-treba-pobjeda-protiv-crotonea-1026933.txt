Napoli je pobijedio Fiorentinu s 4-1, dočim je Roma na gostovanju kod Chieva trijumfirala s 5-3 Nogometaši Napolija u susretu su pretposljednjeg, 37. kola talijanskog prvenstva na svom San Paolu svladali Fiorentinu sa 4-1 (2-0). Napoli je u prvom poluvremenu stekao dva gola prednosti zahvaljujući Koulibalyju (8) i Insigneu (36), a u nastavku je još dva gola dodao Mertens (57, 64). Između dva Mertensova gola Iličić (60) je bio strijelac počasnog gola za Fiorentinu. Marko Rog igrao je za Napoli od 65. minute dok je Ivan Strinić ostao na klupi domaćeg sastava. Kod Fiorentine je Milan Badelj igrao 90 minuta, Nikola Kalinić je bio na terenu do 81. minute dok Hrvoje Milić nije ulazio u igru. Treći Napoli sada ima 83 boda, jedan manje od druge Rome koja je ranije u subotu sa 5-3 (2-2) kao gost svladala Chievo. Chievo je u prvom poluvremenu dva puta vodio golovima Castra (15) i Inglesea (37), ali su El Shaarawy (28) i Salah (42) uspijevali poravnavati. El Shaarawy (58) i Salah (77) su u nastavku svojim drugim golovima osigurali prednost Romi od 4-2, Džeko (83) je potom povisio na 5-2 da bi Inglese (86) svojim drugim pogotkom na utakmici postavio konačni rezultat. Roma i Napoli su se ovim pobjedama primakli na samo bod, odnosno dva boda zaostatka za vodećim Juventusom, ali torinski će sastav osigurati šesti uzastopni naslov prvaka Italije ukoliko u nedjelju na svom terenu svlada Crotone.