Dvoboji europskih nogometnih divova Bayerna i Real Madrida te Juventusa i Barcelone bit će najzanimljiviji u četvrtfinalu Lige prvaka, Atletico Madrid će biti favorit u srazu s engleskim prvakom Leicester, a utakmice dortmundske Borussije i Monaca trebale bi biti prava poslastica za nogometne zaljubljenike s obzirom na napadačke sklonosti oba sastava.  Iako je ždrijeb četvrtfinala Lige prvaka bio bez nositelja za dvoboje momčadi iz iste države, proslavljeni velški reprezentativac Ian Rush koji je izvlačio parove četvrtfinala, nije spojio nijednog od tri španjolska predstavnika, a izbjegao je i mogući veliki njemački obračun Bayerna i Borussije.  Nova prepreka Luki Modriću i Mateu Kovačiću na putu prema obrani naslova europskog prvaka je Bayern predvođen trenerom koji je madridskom klubu prije tri sezone donio 'decimu', a na tom trijumfalnom putu momčad Carla Ancelottija je u polufinalu svladala klub na čijoj klupi 57-godišnji Talijan danas sjedi. Real je tada razmontirao Bayern na Allianz Areni, a tih 0:4 predstavlja najteži domaći poraz Bavaraca u europskim klupskim natjecanjima. U dosadašnja 22 susreta koje su Real i Bayern odigrali, Španjolci su slavili devet puta, Bavarci 11, a dva su dvoboja završila bez pobjednika. Realu će tražiti sedmi prolaz u nizu u četvrtfinalu Lige prvaka, uz 33. nastup u ovoj fazi kroz povijest natjecanja (uključujući i Kup prvaka). Madriđani su kao pobjednici izlazili u 27 slučajeva, a samo šest puta su zaustavljeni u četvrtfinalu. Real je posljednji neuspjeh u četvrtfinalu Lige prvaka doživio u sezoni 2003/04. kad ga je izbacio Monaco, kasnije poražen od Porta u finalu. Bayernov učinak u četvrtfinalima je također impresivnih 18-9, a baš kao i Real, momčad iz Muenchena u posljednjih šest četvrtfinalnih nastupa ne zna za neuspjeh. Posljednja momčad koja je uspjela pobijediti Bayern u četvrtfinalu bila je Barcelona u sezoni 2008/09., kad su Katalonci osvojili naslov.  Barcelona će za mjesto u polufinalu morati ponoviti domet od prije dvije godine, kad su upravo protiv Juventusa stigli do posljednjeg trofeja u Ligi prvaka. Finale održano na Olimpijskom stadionu u Berlinu 2015. godine u sjajnom je sjećanju ostalo Ivanu Rakitiću koji je postigao vodeći pogodak za Barcelonu već u 4. minuti, a Katalonci su na kraju slavili sa 3:1. Za razliku od tadašnjeg dvoboja, Rakitić će sada na suprotnoj strani imati čak dvojicu kolega iz hrvatske reprezentacije, Marija Mandžukića i Marka Pjacu. U dosadašnji sedam dvoboja Barcelona ima pozitivan omjer s Juventusom, s tri pobjede, dva neodlučena ishoda i dva poraza. Katalonci su u dosadašnjih 18 četvrtfinalnih nastupa u Ligi prvaka 14 puta prošli dalje, a samo četiri puta ispali, dok je Juventus u dosadašnjih 16 nastupa 11 puta bio uspješan, a pet puta ispadao. Torinezi su prije dvije sezone postigli samo jedan pogodak u dvije utakmice protiv Monaca, što im je bilo dovoljno za plasman u polufinale, čime su prekinuli niz od tri neuspješna četvrtfinalna nastupa. Barcelona je prošle godine, kao branitelj naslova, zaustavljena baš u četvrtfinalu, a u dvije utakmice je bolji od Katalonaca bio je madridski Atletico (2:3) koji je u dramatičnom finalnom okršaju s Realom ostao bez trofeja u lutriji jedanaesteraca. Atletico će pokušati uloviti treći polufinale u posljednja četiri izdanja Lige prvaka. Momčad Diega Simeona, za koju ove sezone igra i hrvatski reprezentativac Šime Vrsaljko, pred sobom ima Leicester City. Engleski prvak jedina je momčad koja od preostalih osam klubova nije igrala u četvrtfinalu Lige prvaka, a iskustva s Atleticom nisu pozitivna za 'lisice'. Naime, Španjolci su ih izbacili prije 55 godina u prvom kolu Kupa kupova, a isto su ponovili i prije 19 godina u prvom kolu Kupa UEFA. Atleticu je ovo deveti nastup u četvrtfinalu elitnog europskog klupskog natjecanja, a u dosadašnjih osam do polufinala su stigli u pet navrata. Borussia Dortmund je sa 25 pogodaka druga najefikasnija momčad Lige prvaka, a šest pogodaka koje je Monaco postigao u dvije utakmice osmine finala protiv Manchester Cityja, odlična su najava za četvrtfinalni obračun u kojem će 'žuto-crni' biti domaćini u prvoj utakmici. Pierre-Emerick Aubameyang je sa sedam pogodaka najefikasniji igrač Borussije i bit će najveća prijetnja hrvatskom reprezentativnom vrataru Danijelu Subašiću i obrani vodeće momčadi francuskog prvenstva. Zanimljivo, Borussia i Monaco se nijednom do sada nisu susreli u europskim natjecanjima. Klub iz Dortmunda je u dosadašnjoj povijesti sedam puta stizao do četvrtfinala Lige prvaka, a samo dvaput je zaustavljen u toj fazi. Monaco se po peti put u povijesti probio tako daleko u elitnom klupskom natjecanju, a dosadašnji učinak mu je polovičnih 2:2. Prije dvije sezone ispali su od Juventusa nakon što u dvije utakmice nisu uspjeli postići pogodak, a primili su samo jedan, dok su prije 13 godina prošli madridski Real zahvaljujući pravilu više pogodaka u gostima uz ukupan rezultat 5:5. >>Za više sporta posjetite našu Facebook stranicu Večernji list - Sport >>Slavili smo do četiri ujutro, a pridružio se i princ Albert 