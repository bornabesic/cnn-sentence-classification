CHAPE se vratio na mjesto tragedije, gdje je u studenom prošle godine u padu zrakoplova stradala čitava momčad. Putovali su na utakmicu finala Copa Sudamericane protiv Atletica. Chapeu je potom dodijeljen naslov, te su ušli u borbu za Superkup, protiv pobjednika Cope Libertadores - Atletica iz Medellina. Tako je Chape, nakon pola godine, u uzvratnoj utakmici Superkupa opet otišao na najbolnije gostovanje. Izgubili su 4:1 (5:2 ukupno) i ostali bez trofeja.  Dva gola za Atletico postigli su Andres Ibarguen i Dayro Moreno, dok je počasni gol za Chapecoense postigao Tulio Melo osam minuta prije kraja utakmice. "Atletico je brzo poveo i to je usmjerilo utakmicu u njegovu korist. Imali smo šanse kod 2-0 koje nismo iskoristili, a onda su oni zabili treći i četvrti gol. No, mi smo još uvijek u fazi rekonstrukcije momčadi, sezona je tek počela", kazao je trener Chapecoensea Vagner Mancini nakon utakmice.