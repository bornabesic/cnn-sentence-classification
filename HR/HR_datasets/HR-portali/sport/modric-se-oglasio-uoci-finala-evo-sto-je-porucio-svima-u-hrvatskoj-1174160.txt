Kapetan hrvatske nogometne reprezentacije Luka Modrić rekao je kako je finale Lige prvaka između njegovog Real Madrida i Juventusa bitno za Hrvatsku zbog četvorice igrača u najvećoj utakmici sezone. - Za Hrvatsku je važno što ima četiri igrača u finalu. Ne znam za koga će navijati možda bude 50-50 ili ipak 60-40 za nas. Nadam se da će svi uživati u dobroj utakmici - rekao je 32-godišnji vezni igrač za nekoliko medija među kojima i Hinu uoči dolaska u Cardiff. Luka Modrić i Mateo Kovačić trebali bi nastupiti za španjolskog prvaka dok će crno-bijele pruge talijanskog prvaka braniti Mario Mandžukić jer je Marko Pjaca ozlijeđen. - U utakmicu moramo dobro ući, biti ujedinjeni, dati sve od sebe i biti predani do kraja, pa vjerujem da ćemo pobijediti i napraviti ono što do sada nitko nije uspio, osvojiti dva puta zaredom Ligu prvaka - rekao je Modrić koji je s Real Madridom podigao pehar 2014. i 2016. godine. - Ove godine smo igrali protiv kompliciranih ekipa a Juventus je sigurno jedna od najtežih momčadi s kojima smo se susreli. Govori se da su jaki u obrani no smatram da su kompletno jaki pa nas čeka teška utakmica. No nema nikakve posebne nervoze ili presinga, sve je uobičajeno za jednu finalnu utakmicu, fokusirani smo na ono što moramo napraviti na terenu - izjavio je. Osvrnuo se i na krilnu poziciju hrvatskog napadača Marija Mandžukića s obzirom da u vrhu napada talijanskog prvaka igraju Dybala i Higuain. - Mandžukića dugo poznajem te me nije iznenadila njegova pozicija u ekipi. Igrao je na njoj u Dinamu, kasnije i u Wolfsburgu - istaknuo je. - Ja se pak osjećam dobro, zadnja dva mjeseca sam u dobroj formi i spreman - dodao je. Trener Reala Zinedine Zidane nije otkrio udarnu postavu. Nakon ozljede u momčad se vratio Gareth Bale, željan igre pred svojom publikom u Cardiffu, dok je Isco Alarcón u velikoj formi u zadnje vrijeme. - Već smo pokazali kako nije bitno tko igra, da smo dobri tko god ušao. Što se sredine terena tiče moramo pokazati ono što smo radili ove sezone, nije potrebno ništa posebno mijenjati. Moramo igrati svoju igru, kao što sam rekao, biti ujedinjeni na terenu, jedan drugome pomagati. Bale je pak imao tešu sezonu, na početku je bio jedan od naših najboljih igrača no onda se ozlijedio no sada je spreman. Sretni smo što je opet s nama. Ode li utakmica u produžetak ili jedanaesterce Modrić ima apsolutno povjerenje u vratara Keyora Navasa. - Spektakularan je, ne samo u zadnjim utakmicama već tijekom cijele sezone. Jako nam je bitan i to stalno pokazuje - napomenuo je Modrić.