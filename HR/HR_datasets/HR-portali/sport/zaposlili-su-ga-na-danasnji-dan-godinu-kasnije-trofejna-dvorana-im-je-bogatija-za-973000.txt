Montaža: Twitter PRIJE TOČNO godinu dana, posrnuli klupski velikan objavio je da mu je novi trener također zvijezda u padu. Na proslavi prve godišnjice može se reći da su minus i minus dali plus. Jer nakon tri godine mučenja s Davidom Moyesom i Louisom van Gaalom, tijekom kojih je osvojen samo jedan FA Kup, klub pretplaćen na Ligu prvaka srozao se na potucanje po Europa Ligi, a 2014/15 ni to, uslijedila je godina mučenja s Joseom Mourinhom, ali s tri trofeja. Doduše, prvi je bio Charity Shield, za samo jednu utakmicu Superkupa, u kojoj je United bio bolji od Leicestera, za kojeg se već zaboravilo da je bio prvak. Drugi pak trećerazredni Liga kup, najnebitnije natjecanje engleskim velikanima, koji ga redovno igraju s drugim momčadima, osim kada, poput Uniteda u zadnje vrijeme, očajnički traže bilo što za napuniti trofejnu dvoranu u koju zadnjih godina nema novih primjeraka. Konačno, Mourinho je samo tri dana prije prve godišnjice u Unitedu osvojio Europa Ligu. Još jedno natjecanje koje engleski i kontinentalni velikani ne podnose i smatraju ga manje vrijednim. Ali, zahvaljujući UEFA-i, koja je da udobrovolji bogataše kojima se ne da igrati u siromašnijoj sestri Lige prvaka, pobjednika EL počela nagrađivati mjestom u Ligi prvaka, Mourinho je trijumfom u EL spasio sezonu, jer u Premier League završio je tek na šestom mjestu. Mourinho se dakle izvukao u prvoj sezoni, ali u drugoj će morati pokazati više kako bi opravdao godišnju plaću od 15 milijuna funti.