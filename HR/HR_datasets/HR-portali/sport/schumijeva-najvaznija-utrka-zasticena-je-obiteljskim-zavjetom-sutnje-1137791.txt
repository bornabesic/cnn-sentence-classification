Tri godine svijet formule 1 živi u neizvjesnosti. I danas, kao i tog kobnog 29. prosinca 2013., neizvjesno je hoće li se najveći svih vremena oporaviti od teških ozljeda glave koje je zadobio na skijanju u francuskim Alpama. I danas, kao i svaki dan posljednje tri godine, najvažnija utrka sedmerostrukog svjetskog prvaka zaštićena je “zavjetom šutnje”, a informacije ne izlaze dalje od četiri zida obiteljske vile u Švicarskoj u kojoj se oporavlja. – Michaelovo zdravstveno stanje nije javna stvar već obiteljska, a takvom će i ostati – ponovila je obiteljska glasnogovornica Sabine Kehm stav Schumacherovih, koji su odlučili ostati “zakopčani” čak i nakon što je zasad nepoznata osoba na fotografiji legendarnog vozača prikovanog za krevet pokušala zaraditi čak milijun eura, piše Večernjakov sportski tjednik Max! Tvrdnje o Schumacherovu zdravstvenom stanju mijenjaju se iz dana u dan i, ovisno o izvoru, kreću se od euforičnih najava čudesnog oporavka do onih loših vijesti prema još gorima, od optimističnih najava koje već idućeg dana opovrgnu najgori strahovi. Je li postao svjestan okoline? Komunicira li? Je li se osovio na noge? Pitanja je puno, a odgovor na svako od njih svodi se na glasine, nagađanja... Jer istina je kako zapravo pravih informacija o stvarnom stanju Michaela Schumachera ni danas nema, izuzev onih koji se mogu iščitati između redaka objava Sabine Kehm, a koje se “prevode” ovisno o tome tko što želi čuti. Od lipnja 2014., kada je Michael Schumacher nakon 254 dana otpušten iz bolnice poslije buđenja iz inducirane kome, obitelj ne iznosi nikakve detalje o tijeku njegove rehabilitacije zbog koje se bogatstvo Schumacherovih (koje je svojedobno procijenjeno na 800 milijuna eura) topi. Troškovi kućnog liječenja u obiteljskoj vili u Švicarskoj iznose 150.000 funti (1,3 milijuna kuna) tjedno, a kako bi mu osigurali najbolji mogući tretman, obitelj je u međuvremenu prodala vilu u Norveškoj, potom i privatni zrakoplov uz nespretnu izjavu Schumacherove supruge Corinne kako on “Michaelu više neće trebati”, a ljetos i Schumijev Mercedes za 120.000 eura. – Moramo prihvatiti situaciju onakvu kakva jest, ali se i naučiti nositi sa svim izazovima. Nastavit ćemo se nadati, ali i raditi sve kako bismo napravili neki pomak koji će omogućiti bitniju razliku u odnosu na stanje koje trenutačno imamo – jedna je od rijetkih izjava Kehm izrečenih u posljednje tri godine iz koje bi se dalo naslutiti šampionovo stanje. Takva tajnovitost otišla je čak i u otvoreno neprijateljstvo pa je obitelj tužila njemački časopis Bunte koji je, pozivajući se na anonimne izvore, objavio kako Schumi može napraviti nekoliko koraka uz asistenciju terapeuta. – Michael je uvijek čuvao svoju privatnost. Čak i za vrijeme najvećih uspjeha u karijeri uvijek se pobrinuo da postoji jasna i izražena razlika između njegove javne pojave i privatnosti. Želimo zaštititi njegovu intimu. Pravno i dugoročno, svako priopćenje o njegovu zdravlju će to ugroziti. Svjesni smo kako će mnogi to teško shvatiti, ali postupamo onako kako Michael želi – objasnila je Kehm koja je čak i legendarnog Rossa Brawna natjerala da opovrgne svoje riječi kako bi tijek Schumacherova oporavka i dalje ostao pod velom tajne. – Da, posjećujem ga. Nadamo se i molimo da će se jednog dana oporaviti. Citirali su me kako sam rekao da je Michael bolje! To zapravo nisam mislio, jer njegova obitelj skrbi o njegovu oporavku i ja to moram poštovati. I zato više ne želim komentirati Schumacherovo stanje osim toga što ću reći kako se nadam da ćemo vidjeti Michaela kakvog smo znali u jednom trenutku u budućnosti – kazao je Brawn poslije “briefinga” kod obiteljskog “čuvara tajni”. U međuvremenu je obitelj pokrenula medijsku akciju “Nastavi se boriti”. Cilj je svijetu pokazati odlučnost kako se Schumacher neće predati. – Ovo je prvi korak pokreta za koji se nadamo kako će učiniti nešto dobro u budućnosti. Namjera nam je da proširimo vjeru kako odustajanje nije opcija. Na ovaj način nadamo se kako ćemo pretvoriti strašan događaj u nešto pozitivno. Inicijativa se svodi na hrabrost, nadu u vjeru u samog sebe – objasnila je Sabrina Kehm. Obitelj vjeruje kako će Michael doživjeti da vidi svoga sina Micka kako je nastavio lozu Schumacherovih na stazama F1. Mladom vozaču predviđaju veliku budućnost.