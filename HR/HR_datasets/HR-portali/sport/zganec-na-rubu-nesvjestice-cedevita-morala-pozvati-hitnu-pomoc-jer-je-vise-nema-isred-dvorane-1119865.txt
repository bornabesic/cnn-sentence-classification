Kombinirana momčad Cedevite na svom je parketu doživjela poraz u 1. kolu A-1 lige protiv košarkaša Splita (79:86). U hrvatskom prvaku procijenili su da bi im za žute trebalo biti dovoljno ako iz prve momčadi svojoj drugoj momčadi posude petoricu igrača (Katić, Krušlin, Musa, Dukan, Žganec), no nisu računali na ozljedu najboljeg među njima. Nakon samo tri i pol minute, prigodom pokušaja da zaustavi Jukića, Žganec je u padu glavom udario u koljeno suigrača Buljevića pa je ostao ležati na parketu, na rubu nesvjestice. Nakon što su uočili i rez na tjemenu, krvavu ranu i manju lokvu krvi, Cedevitini liječnici pozvali su kola Hitne pomoći i poslali svog igrača na dodatne bolničke pretrage (na Rebru). Kola su morali zvati jer ih, po prvi put u posljednjih 11 godina, pred dvoranom nije niti bilo budući da HKS to od svojih klubova, radi smanjenja troškova, više niti ne traži. Žganecu se nezgoda dogodila pod istim košem pod kojim je, dan prije, u rekordnoj pobjedi nad Zadrom (110:62), zaradio poveću leđnu ogrebotinu (našpranjio se) od dotrajalog parketa u dvorani dva Sportskog doma. Sve, pa i to kako mu je sin iznesen na nosilima, s tribina je promatrao Karlov otac Krešimir koji nam je u nedjelju navečer javio dobru vijest: – Karlo je upravo došao kući i, premda nema dijagnosticiran potres mozga, morat će dva-tri dana boraviti u mračnoj prostoriji, bez gledanja televizije i korištenja mobitela. Puno je bolje no u prvi tren kada je gubio ravnotežu i nije bio svjestan svega što se oko njega događa. U tim trenucima kao roditelju nije mi baš bilo lako. Krilni-centar koji je bio najbolji igrač 3. kola ABA lige, u prošlom je tjednu igrao četiri utakmice u šest dana pa se umor nagomilao. – Karlo mi je baš na zagrijavanju rekao da je jako umoran – prenio nam je sudac utakmice Tomislav Vovk. Primijetio je to iz VIP lože i prvi trener Veljko Mršić koji je netom prije nezgode kazao društvu oko sebe da će Žganecu u ponedjeljak dati slobodan dan. Nažalost, morat će mu dati puno više jer neće moći na njega računati u srijedu, na Kanarskim otocima, u prvom nastupu momčadi u Eurokupu. 