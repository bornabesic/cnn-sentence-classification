U subotu je sve izgledalo kao bajka. Nedostajao je samo jedan bod, publika se napokon probudila i uspjela je parirati simpatičnim, temperamentnim navijačima iz Argentine. Bio je to pravi navijački sraz i jedan teniski meč u koji je sve stalo. Meč teniskih suparnika Marina Čilića i Juana Martina Del Potra. Obojica su osvojili po jedan Grad Slam (i to isti - US Open), obojica su zaradili u karijeri otprilike isti novac (više od 16 milijuna dolara od nagrada na turnirima), Argentinac ima 19:16 u osvojenim turnirima. No, postoji jedan veliki - ali! A to je spoznaja da je Argentinac u svojoj karijeri puno propatio zbog ozljeda. Zbog kojih će mnogi priznati svjetski stručnjaci ustvrditi da bi Del Potro bio u krugu velikana današnjice. A to su Federer, Nadal, Đoković i Murray. Bio bi u tom društvu, poredak sad nije previše važan. Forhend koji je čaroban, forhend koji oduzima dah. I donosi pobjede i bodove. Na putu do salatare Juan Martin Del Potro je pobijedio dvojicu u prvih šest na svijetu. Dobio je prvi reket svijeta na kraju 2016. Andyja Murraya, nakon toga i Marina Čilića. Bio je Delpo kako mu tepaju i skandiraju u Argentini u formi kao Diego Armando Maradona 1986. godine u Meksiku. Tada je čovjek koji je tri dana bio medijski magnet broj jedanu Zagrebu, koji je u karijeri bio sinonim za igrača koji je mogao više od bilo koga momčad učiniti boljom. I volim tog malog Messija, ali, Diego će mi ostati vječni broj 1. I ne mogu si tu pomoći. Kao što će mi i Del Potro biti uvijek veliki teniski majstor. Ostat će i tuga što Čilić nije uspio, ali kod 2:0 u setovima, kod kuće u Zagrebu, pred svojom brojnom i bučnom publikom šampioni pobjeđuju. Marin nije hodao tragom Samprasa, Beckera, Murraya. Nije mogao sam! Jer, nažalost Ivo Karlović nije doktor tenisa. Ako ste mislili drukčije...