Hrvatska nogometna reprezentacija izgubila je u prijateljskoj utakmici u Tallinnu protiv Estonije sa 0:3. Ante Čačić od jučer je vlasnik još jednoga izborničkoga rekorda: nikada, do jučer, hrvatska nogometna reprezentacija nije primila pogodak u prvoj minuti, a izvjesni Siim Luts, napadač češkoga Bohemiansa 1905, matirao je našega vratara u 59. sekundi! Mitrovićeva pogreška u opasnoj zoni iznjedrila je kontru, u kojoj Luts izbio sam pred Lovru Kalinića i hladnokrvno ga svladao. Zabundana publika u A. Le Coq Areni odjednom je eksplodirala svjedočeći neočekivanome prizoru - Estonija, 119. na svjetskoj rang-listi, vodila je protiv 16. reprezentacije svijeta. Zapanjujuća sterlinost Bilo je to, u prvih 45 minuta, najskromnije izdanje naše vrste u Čačićevoj eri, ponajviše naravno zahvaljujući izbornikovim u najmanju ruku čudnim idejama, formaciji s trojicom u obrani, pa klasičnim razigravačem Rogom na desnom krilu, pa klasičnim krilom Pjacom u ulozi neke lutajuće polušpice... Takva koncepcija najviše je iznenadila same protagoniste, pa je Hrvatima trebalo dosta vremena da prezmu konce igre nakon šoka iz prve minute. No, i u trenucima kada su vladali i dominirali travnjakom, naši reprezentativci gubili su se u beskonačnoj tika-taki, razvlačeći Estonce na sve strane igrališta, a opet toliko zapanjujuće sterilno i bezopasno po vrata domaćina. U 31. minuti Duje Čop izvrno je reagirao na centaršut Kramarića, ali šut glavom bio je lako ukrotiv, dok je Mitrovićev pokušaj u 45. minuti bio konkretniji i opasniji, no estonski vratar Aksalu bio je koncentriran. Da brodolom Hrvata u prvom poluvremenu ne bude potpun, pobrinuo se naš vratar Lovre Kalinić u 41. minuti. Opet je našoj obrani izmaknuo neugodni Luts i udarcem glavom opasno zaprijetio, a Lovre izvrsnom reakcijom nogom obranio taj šut. Nikada u prethodnih osam međusobnih srazova Estonci nisu bili poveli protiv favoriziranih Hrvata. Na žalost, negdje oko 60. minute dogodio se najcrnji trenutak ove utakmice. Marko Pjaca, bez duela sa suparničkim igračem, pao je na travnjak kao pokošen uhvativši se za desno koljeno. Naši igrači refleksno su zatražili liječničku pomoć s klupe, a Pjaca je s bolnom grimasom, držeći se za glavu, ubrzo iznesen s travnjaka. To su, na žalost, prokletstva ovih nevažnih utakmica, u kojima zapravo izbornik ne dobije nikavoga novoga aduta, niti mu sine nova genijalna zamisao, a niti mu igrači imaju elana za nadmetanje sa žustrim momcima s Baltika. Ispostavi li se kako je Pjacina ozljeda teže naravi, ne sumnjajte kako će se Juventus obrušiti na naš stručni stožer: zašto Čačić Pjacu nije oslobodio obveza u Tallinnu, kao što je to učinio s Mandžukićem i Brozovićem? Ćorićev 4. nastup Pjacu je zamijenio Dinamov nadareni playmaker Ante Ćorić (4. nastup), no ni njegova imaginacija nije donijela pomaka u igri naše reprezentacije. Dapače, u završnici utakmice dogodila nam se potpuna pomrčina u Tallinnu: najprije je u 81. minuti Vida izgubio loptu, a Aleksandr Vassiljev, napadač Zenita iz Tallinna, smireno zabio za 2:0, a odmah potom Zenjov je zabio za 3:0! Kakva nepotrebna blamaža hrvatskih nogometaša i kakva katastrofa od 119. reprezentacije svijeta! Nezabilježen krah vatrenih koji nikada nisu izgledali bijednije i nemoćnije. Poraz na dušu izbornika Ante Čačića... Tijek utakmice možete vidjeti OVDJE. >>Pogledajte kako je Hrvatska primila najbrži gol u svojoj povijesti! >>Hrvatska U-19 reprezentacija ostala bez Europskog prvenstva! 