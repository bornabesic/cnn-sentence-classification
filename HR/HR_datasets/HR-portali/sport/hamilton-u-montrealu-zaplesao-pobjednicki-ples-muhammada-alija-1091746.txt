Aktualni svjetski prvak u formuli 1 Lewis Hamilton pobjednik je sedme utrke sezone za Veliku nagradu Kanade. Mercedesov vozač prvi je prošao kroz cilj na stazi u Montrealu ispred Sebastiana Vettela (Ferrari) i Valtterija Bottasa (Williams). Britanski vozač je 45. pobjedu u karijeri i drugu ove sezone proslavio poznatim pobjedničkim plesom boksačke legende Muhammada Alija koji je nedavno preminuo. U ukupnom poretku vozača Hamilton je smanjio prednost za klupskim kolegom i vodećim u ukupnom poretku Rosbergom na devet bodova! Lewis je bio najbrži u kvalifikacijama i 53. put u karijeri startao s prvog mjesta. No "pole position" ovaj mu put nije donio prednost. Britanac je "zaspao" na startu što je odlično iskoristio Vettel, koji je bio na trećem mjestu, i do prvog zavoja prošao Hamiltona. Isto je želio učiniti i Rosberg, ali britanski vozač nije popustio.  Njihovi bolidi dodirnuli su se kotačima, pa je Rosberg na trenutak izletio sa staze, vratio se, ali je izgubio nekoliko mjesta u poretku. Nema sumnje da se ljudima u Mercedesu ponovno digla kosa na glavi, jer se još vuku repovi s pretposljednje utrke za VN Španjolske kada su nakon sudara morala odustati oba njihova vozača. Sjajnu utrku odvozio je Valtteri Bottas i prvi put ove sezone Williamsu osigurao pobjedničko postolje. Natjecanje u formuli 1 ponovno se vraća na Stari kontinent. Sljedeća utrka vozi se za tjedan dana u Bakuu za Veliku nagradu Europe. Poredak vozača za VN Kanade: 1. Lewis Hamilton (Mercedes) 1:31:05.296, 2. Sebastian Vettel (Ferrari) +0:05.011, 3. Valtteri Bottas (Williams) +0:46.422, 4. Max Verstappen (Red Bull) +0:53.020, 5. Nico Rosberg (Mercedes) +1:02.093, 6. Kimi Räikkönen (Ferrari) +1:03.017... Ukupan poredak vozača nakon sedam utrka: 1. Nico Rosberg (Mercedes) 116, 2. Lewis Hamilton (Mercedes) 107, 3. Sebastian Vettel (Ferrari) 78, 4. Daniel Ricciardo (Red Bull) 72, 5. Kimi Räikkönen (Ferrari) 69, 6. Max Verstappen (Red Bull) 50... Ukupan poredak konstruktora nakon sedam utrka: 1. Mercedes 223, 2. Ferrari 147, 3. Red Bull 130, 4. Williams 81, 5. Force India 42, 6. Toro Rosso 32...