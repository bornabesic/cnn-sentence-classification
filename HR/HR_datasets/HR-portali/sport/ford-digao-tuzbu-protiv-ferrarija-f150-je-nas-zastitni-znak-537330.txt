IZ redova uglednog američkog proizvođača automobila Forda odlučili su se tužiti Ferrari. Sporno je ime Ferrarijevog bolida za novu sezonu Svjetskog prvenstva Formule 1.  Naime, Ferrari je svoj bolid za nadolazeću sezonu nazvao F150, imenom koji nosi slavna Fordova serija kamioneta. Iako su iz momčadi "propetog konjića" nazivanje bolida objasnili posvetom 150. godišnjice talijanskog ujedinjenja, tvrtka Ford Motor Co. zakonski je vlasnik zaštitnog znaka F150 i stoga je pokrenula tužbu protiv Ferrarija na Federalnom sudu u Detroitu za protupravno korištenje tuđeg branda kao i korištenje sličnog loga na web-stranici Ferrari150.com.  "Iz Ferrarija su nezakonito prisvojili zaštitni znak F150 i tako kapitalizirali i profitirali na vrijednosti koju je Ford razvio. Ovo je za nas važan zaštitni znak i proveli smo puno godina i uložili puno sredstava u njegovo razvijanje. To je jedna od zastava naših vozila", komentirala je glasnogovornica Forda Anne Marie Gattari.