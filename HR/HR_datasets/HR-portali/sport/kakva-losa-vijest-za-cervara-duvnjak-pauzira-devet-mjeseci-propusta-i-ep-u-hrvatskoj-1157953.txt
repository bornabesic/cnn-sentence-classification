Domagoj Duvnjak, najbolji hrvatski rukometaš, ima sve većih problema s koljenom. Već na Svjetskom prvenstvu u Francuskoj Dule nije bio pravi, jedva je igrao neke utakmice, a izbornik Željko Babić morao ga je dosta odmarati. Kako je ritam u rukometu prilično žestok, Duvnjak je vrlo brzo morao u pogon u klubu, a njegovi problemi ne samo da su se nastavili, već i pogoršali. Handball Planet piše kako je bol postala neizdrživa. "Zvijezda Kiela dvojbena je za nadolazeći susret protiv Rhein Neckar Lowena u Ligi prvaka, ali i za ostatak 2017.! Ako sada ode na operaciju, Duvnjak bi mogao izbivati od šest do devet mjeseci. Ako ne ode odmah na operaciju, Duvnjak bi mogao propustiti Europsko prvenstvo koje je na rasporedu u siječnju sljedeće godine", piše Handball Planet. Ne treba uopće posebno naglašavati kakav bi to udarac bio za Hrvatsku koja sljedeće godine kao domaćin EP-a napada najsjajniju medalju. Lino Červar tek je sjeo na klupu reprezentacije, a već se susreće s velikim, ozbiljnim problemom. Jer, igra s Duvnjakom, jedim od najboljih igrača svijeta, i bez njega potpuno je različita. U narednim danima Duvnjak i njegov liječnički tim trebali bi donijeti odluku na koji način će riješiti nastali problem. 