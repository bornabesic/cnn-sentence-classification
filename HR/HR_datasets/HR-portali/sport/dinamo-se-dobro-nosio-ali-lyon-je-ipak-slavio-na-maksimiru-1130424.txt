Nogometaši Dinama ni nakon petog kola Lige prvaka nemaju niti jedan bod. Iako je večeras odigrao dobru utakmicu pred osam tisuća gledatelja na Maksimiru, Lyon je pobijedio s 1:0. Jedini pogodak na susretu postignut je u 72. minuti susreta. Bila je to loša reakcija Dinamove obrane, Rafael se ubacio iza leđa i asistirao za Lacazettea koji zabija za vodstvo gostiju. Opustili se nakon 15 minuta Petev je utakmicu počeo s mladim snagama, Dinamo je na teren izveo najmlađu momčad u Ligi prvaka, a zanimljivo je da se ona odlično nosila sa zvijezdama iz francuske. Bilo je to najbolje prvo poluvrijeme plavih u LP-u ove sezone. Iako su gosti imali najbolju priliku kad su u 28. minuti pogodili gredu, modri su se odlično držali i nekoliko puta zaprijetili. Na odmor se otišlo se rezultatom 0:0. - Moramo biti zadovoljni kako smo odigrali u prvom dijelu. možda smo prvih 15 minuta odigrali malo u grču, ali kasnije smo se opustili. Dečki dobro stoje, još samo moramo malo poraditi na prekidima, rekao je pod poluvremenom pomoćni trener Dinama Marko Marić. U nastavku su plavi ipak malo pali, ali i dalje to nije izgledalo loše. Šteta što je loša reakcija obrane u 72. minuti odnijela bod s Maksimiru. U svakom slučaju, Petev može biti ohrabren jer neki pomak ipak se vidio, a to će dobro doći i za samopouzdanje momčadi uoči važnih ispita u HNL-u. Već u nedjelju čeka ih gostovanje u Osijeku. Najgori u LP-u Što se Lige prvaka tiče, dojam se ipak ne ocjenjuje pa je hrvatski prvak i dalje bez boda, jedini uz Club Brugge ove sezone. Nažalost, ipak je Dinamo najgori jer on jedini nije postigao pogodak u ovogodišnjem izdanju, a teško da će se to ostvariti i u šestom kolu kada plavi u Torinu igraju protiv Juventusa. Dinamo: Livaković - Matel, Benković, Sigali, Pivarić - Pavičić, Knežević, Gojak - Šitum, Ćorić, Fernandes Lyon: Lopes - Rafael, Yanga-Mbiwa, Nkoulou, Morel - Ferri, Gonalons, Darder - Cornet, Lacazette, Valbuena 