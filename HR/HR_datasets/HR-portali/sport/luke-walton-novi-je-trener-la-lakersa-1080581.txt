Luke Walton će od sljedeće sezone biti novi glavni trener Los Angeles Lakersa, potvrdio je u noći s petka na subotu glavni menadžer Lakersa Mitch Kupchak. Walton je do prije tri godine još uvijek bio aktivan NBA igrač te s pozicije drugog pomoćnika u Golden Stateu u samo godinu dana došao do mjesta glavnog trenera momčadi u kojoj je proveo devet godina igračke karijere i osvojio dva naslova NBA prvaka (2009. i 2010.). - Vrlo smo uzbuđeni što vraćamo Lukea u Los Angeles i vjerujemo da će ovdje započeti sjajnu trenersku karijeru. Radi se o jednom od najboljih mladih trenera i imamo sreću što će u budućnosti voditi našu momčad - izjavio je u glavni menadžer Lakersa Mitch Kupchak.  Niz događaja utjecao je na ovakav strelovit uspon prosječnog NBA košarkaša, ali očigledno vrlo darovitog 36-godišnjeg trenera koji je ove sezone morao uskočiti u ulogu Stevea Kerra, kad je glavni čovjek struke u momčadi NBA prvaka, zbog produženog oporavka od operacije leđa, propustio prve 43 utakmice regularnog dijela. Pod Waltonovim vodstvom Golden State je ostvario startne 24 pobjede za novi NBA rekord (24-0), a kad se Kerr vratio na klupu dobio je u ruke momčad koja je s učinkom 39-4 bila na vrhu ljestvice i na putu rušenja rekorda Chicago Bullsa (72-10), što se do tada činilo nedostižnim. Walton je u tu poziciju došao tako što je Kerrov prvi pomoćnik Alvin Gentry iz šampionske momčadi Warriorsa preselio na mjesto glavnog trenera New Orleans Pelicansa. Njegov učinak s Golden Statea pretvorio ga je u najpoželjnijeg trenera među glavnim menadžerima klubova koji su bili u potrazi za promjenama u stručnom kadru. Iako ništa nije upućivalo na to da su i Los Angeles Lakersi u toj skupini, unatoč činjenici da su pod Byronom Scottom u posljednje dvije sezone ostvarili tek 38 pobjeda (38-126), vodstvo Lakersa odlučilo je, ipak, otpustiti Scotta i krenuti u lov na Waltona, dok je ovaj još uvijek na raspolaganju. Naime, s Waltonom je o mogućem angažmanu razgovarao i njegov bivši trener, a sadašnji predsjednik New York Knicksa Phil Jackson. No, zov 'njegovih' Lakersa ipak je bio jači te je odlučio postati 26. trener u klupskoj povijesti, a 22. otkako se momčad skrasila u Los Angelesu.  Walton će u ruke dobiti momčad koja kreće u eru novog uzleta nakon odlaska Kobeja Bryanta u mirovinu. U momčadi ima nekolicinu vrlo darovitih mladih košarkaša, ali i veliki prostor u tzv. 'salary capu' za angažiranje igrača u ljetnom prijelaznom roku u kojem se, kao vrlo izgledna, najavljuje mogućnost dolaska Kevina Duranta u zlatno-ljubičasti dres. Lakersi će imati i jedan od najviših izbora na ovogodišnjem draftu, a među kandidatima koje Lakersi 'snimaju' vrlo često je spominjan i mladi hrvatski reprezentativac Dragan Bender, sadašnji član Maccabija iz Tel Aviva.