Kolumbijski teniski savez je u petak službeno potvrdio da će se susret kvalifikacija za Svjetsku skupinu Davis Cupa između Kolumbije i Hrvatske održati u Bogoti. Termin je od 15. do 17. rujna, a podloga će, kako se i očekivalo, biti zemljana. Mjesto održavanja bit će Plaza de Toros de Santamaría, na kojoj se održavaju koride, koncerti i kulturna događanja. Izgrađena je 1931., kapaciteta je za 14.500 gledatelja, a za ovu priliku gledalište će biti reducirano da može primiti najviše 10.700 gledatelja. Kolumbija nikad dosad nije igrala u Svjetskoj skupini, a ovo će joj biti peti nastup u kvalifikacijama: u dva navrata poražena je od Japana, a po jednom od SAD-a i Kanade. Prvi put je u ovom natjecanju nastupila 1959. godine, a nikad dosad se nije sastala s nekom europskom reprezentacijom. Hrvatska, prošlogodišnji finalist Davis Cupa, bila je član Svjetske skupine osam od posljednjih devet godina. Susret je na rasporedu odmah nakon US Opena u New Yorku, posljednjeg Grand Slam turnira sezone.