NOGOMETNA legenda Diego Armando Maradona najavio je putem svog Facebook profila da će tužiti Konami, proizvođača i izdavača vrlo popularne nogometne simulacije Pro Evolution Soccer. Maradona tvrdi kako Konami u igri koristi njegov lik bez njegova pristanka. Iako je Maradona nedavno već prijetio s tužbom, novom objavom na Facebooku potvrdio je svoju namjeru. Pro Evolution Soccer (PES) i FIFA dvije su najpoznatije nogometne simulacije u svijetu videoigara. FIFA s ogromnim budžetom i licencama praktički svih nogometnih klubova koji vam mogu pasti napamet, bila je izbor onih koji su željeli igrati s "pravim" igračima i klubovima. PES je pak uvijek bio više orijentiran na mehaniku igre i igrivost, a glavni nedostatak upravo je izostanak licenci. Zato PES dugi niz godina nije mogao koristiti prava imena klubova i igrača, niti njihova obilježja. Međutim, u posljednjim naslovima obiju franšiza vidi se napredak. FIFA je posljednjom igrom jako napredovala što se tiče igrivosti i mehanike, dok je PES počeo dobivati licence nekih od najvećih klubova na svijetu. Tako su dobili prava i za korištenje lika Maradone u svojoj posljednjoj igri, Pro Evolution Soccer 2017, postigavši dogovor s Barcelonom. Maradona je za Barcelonu igrao od 1982. do 1984. i u tom periodu postigao 22 pogotka.  Maradona tvrdi da Konami preko ugovora s Barcelonom ne može koristiti njegov lik u nacionalnoj momčadi Argentine te da je prevaren. Najavio je multimilijunsku tužbu protiv Konamija, a sav novac planira donirati u humanitarne svrhe. Zanimljivi detalj u priči je taj da je upravo Maradona igrač s najvećom ocjenom u igri (98).