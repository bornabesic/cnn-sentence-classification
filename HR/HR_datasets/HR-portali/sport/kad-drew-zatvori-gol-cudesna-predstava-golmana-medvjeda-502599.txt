Hokejaši Medveščaka slavili su u dvoboju KHL lige u Rigi protiv Dinama 4-0 (1-0, 1-0, 2-0). Medveščak je do jedne od najuvjerljivih gostujućih pobjeda došao golovima TJ Galiardia (5'), Lucasa Lesia (34'), Francisa Parea (52') i Bobbya Butlera (54'), a na golu je s 34 obrane briljurao Drew MacIntyre. - Zadovoljan sam s pobjedom i novim bodovima. Ovako mali led promijenio je taktiku i dečki su se super prilagodili današnjim uvjetima. Prvi gol je opet bio jako važan za nas, a MacInytre je ponovno bio odličan i zaključao  je gol - rekao je trener Medveščaka Gordie Dwyer. - Odličan je osjećaj ne primiti gol, a zasluge idu i dečkima ispred mene. Nisu posustajali niti kada smo vodili sa četiri razlike, a to je lijepo za vidjeti - rekao je za kraj MacIntyre o svom trećem zaključavanju mreže ove sezone. Čini se da Dinamo iz Rige baš leži "medvjedima" jer ovo je već druga ovosezonska pobjeda protiv sastava iz Latvije bez primljenoga gola. Zagrebački sastav je unatoč pobjedi ostao 11. na Zapadu s 48 bodova iz 40 utakmica. Medveščak 11. prosinca gostuje kod Dinama u Minsku.  