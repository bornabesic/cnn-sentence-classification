Inter se nije uspio plasirati u Europu iduće godine. Završio je sezonu na, za njih, razočaravajućoj sedmoj poziciji stoga su svi igrači na prodaju. Corriere della Sera javlja da su kineski vlasnici na tržište odlučili staviti sve igrače osim Roberta Gagliardinija, koji je stigao u siječnju. Naravno, pojedinci mogu otići samo uz velike odštete. Tako je Ivan Perišić praktički pred vratima Uniteda za 55 milijuna eura, spominje se i odlazak Antonija Candreve za 20-ak milijuna dok je 'jackpot' u vrhu napada - Talijani traže ogromnih 110 milijuna eura za Maura Icardija. Argentinac ima samo 24 godine iako se čini da je na travnjaku oduvijek. U 156 nastupa u Seriji A zabio je 81 gol i već nekoliko sezona je kapetan 'nerazzurra'. Cijenom od 110 milijuna eura kineski vlasnici Intera poručuju da su financijski vrlo moćni i da im nije neophodno prodavati najbolje igrače. Onaj tko želi sjajnog napadača morat će duboko posegnuti u džep. Slavni talijanski klub imao je velikih problema prošle sezone i dva puta je mijenjao trenera. Tako je kao konačno rješenje stigao Luciano Spalletti, koji će imati cijelo ljeto da pripremi momčad za narednu sezonu. Talijanski stručnjak je u svojem povratku na Olimpico imao instant dobru prvu sezonu, nastavio je s dobrim rezultatima pa se u Interu nadaju da će i na San Siru ponoviti uspjeh iz Rome. Spalletti bi u Milanu trebao biti predstavljen danas, a zadatak će mu iduće sezone biti plasman u Ligu prvaka. Italija od naredne sezone ponovo ima četiri predstavnika u Ligi prvaka i Inter planira uložiti u gradnju megamomčadi.