Hrvatska muška rukometna reprezentacija u ponedjeljak 1. svibnja odlazi na sedmodnevne pripreme u Poreč, pod vodstvom povratnika na mjesto izbornika Line Červara. Zbog ozljede otpao je Alen Blažević, igrač Pick Szegeda, te u dogovoru s izbornikom Željko Musa, pivot Magdeburga. Nema ni Ivana Čupića koji i nije bio na prvom popisu, ali… – Razgovarao sam s Čupićem i on će izostati ovaj put zbog obiteljskih razloga. Naime, čeka četvrto dijete. Nakon tri kćeri, možda sada dobije sina – istaknuo je Červar. Izbornik je predstavio i novi stručni stožer – Zlatko Saračević i Hrvoje Horvat pomoćni su treneri, Vlado Šola i Nino Pavelić su treneri vratara, a Pero Kuterovac i Mirko Krolo kondicijski treneri. Nema Slavka Goluže u stožeru? – Kapa dolje Slavku za igračka i trenerska dostignuća. No, on je trenutačno izabrao samostalni put i odlazak u slovački Tatran mu je odličan potez. Uvjeren sam da će uskoro biti dio hrvatske reprezentacije – istaknuo je Lino. Goran Perkovac? – I on zaslužuje priliku, ali ne mogu svi biti trenutačno u reprezentaciji. Ima mjesta i u klubovima – istaknuo je izbornik. Lijepo je vidjeti da su se neki stariji igrači vratili, poput Alilovića, Vorija… – Meni je još draže što ih nitko nije silom ugurao nego su sami htjeli doći. Pokazali su želju i to mi puno znači. Koji je cilj ovih prvih priprema? – Cilj ne samo ovih već i onih priprema u lipnju je da se upoznam s igračima i da oni upoznaju mene. Dobro, neke igrače sam trenirao kad sam bio prvi put izbornik, ali sam se u međuvremenu promijenio i sad imam neke nove ideje. Bitno je da igrači budu lojalni prema mojoj viziji. Želim da igrači shvate da je igranje za Hrvatsku važnije od igranja za klub. Želim izgraditi poštovanje svakog pojedinca prema nacionalnom dresu. Želim da svi zajedno budemo tim. Jer, bez dobrog tima nema ni rezultata. Od igrača ću tražti da budu disciplinirani i odgovorni. Trenirat ćemo dvaput dnevno. Na treće pripreme u listopadu zvat ću samo one igrače na koje ću računati za Europsko prvenstvo – naglasio je Lino. Kako gledate na igrače PPD Zagreba koji su u reprezentaciji? Čini se da neki ne samo da nisu napredovali, nego su nazadovali? – Nije mi drago da se neki igrači nisu razvijali onako kako se mislilo da hoće. Meni kao izborniku treba jaki PPD Zagreb, a vrijeme mi baš nije saveznik. Ni neki igrači koji su vani, primjerice Luka Stepančić, a koji su važni za reprezentaciju, ne igaju puno. – Nažalost, Luka nije dobro izabrao klub. Trebao je birati klub u kojem će igrati, a ne u kojem će sjediti na klupi. Zlato na EP-u bio bi vrhunac vaše trenerske karijere? – Lagao bih kada bih rekao da ne volim uspjehe, a opet ne želim biti bahat i reći da ćemo osvojiti zlato. Rukomet još nema svoj dom? – Svetice su nam oteli, a to što se pričalo da smo dobili rukometne dvorane u Zadru, Splitu i Poreču obična je prevara. Rukomet se ondje najmanje igra – zaključio je Červar. Ždrijeb za EP bit će u dvorani Lisinski u Zagrebu 23. lipnja. 