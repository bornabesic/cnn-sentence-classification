Foto: Getty Images/Guliver Image AKO JE postojao jedan igrač kojeg je Sir Alex Ferguson istinski obožavao onda je to bio Paul Scholes. Najsramežljiviji i jedan od najboljih engleskih nogometaša svih vremena možda je i najzaslužniji za nevjerojatne Unitedove rezultate pod Fergusonovim vodstvom. Dosadan izvan terena, ali nezaustavljiv na njemu, Scholes je rasturao obrane diljem Engleske i Europe godinama, a u penziju je otišao s 11 naslova engleskog prvaka, tri FA Cupa, dvije Lige prvaka, Svjetskim klupskim ptvenstvom, dva Liga kupa, pet Community Shielda i jednim Interkontinentalnim kupom. Briljantan Unitedov veznjak jučer je nastupao na revijalnoj oproštajnoj utakmici bivšeg suigrača Michaela Carricka. Scholes je bio jedan od nekoliko desetaka zvijezda koje su igrale na Old Traffordu, a sredinom prvog poluvremena ponovno je podsjetio na svoju genijalnost. Čudesnom dugom loptom, baš kao i svih onih godina profesionalne karijere, pronašao je Waynea Rooneya koji je asistenciju upropastio lošim prebacivanjem golmana. No, Scholesova majstorija nije mogla proći nezamijećeno među Unitedovim navijačima, koji su na Twitteru odmah požalili što 42-godišnji genijalac više nije među aktivnim igračima.