Bilo je to davno, godine 1990., Dinamo je u svojim redovima imao biser, Zvonimir Boban označen je, a to je i bio, jednim od najvećih talenata koji su hodali Maksimirom. No, tada je imao jedan verbalni ispad prema sportskom direktoru Zajecu i treneru Kužeu. – Ili trener Kuže ili ja! – kazao je tada Boban. Nakon toga, potpisnik ovih redaka “oprao” ga je, dobio je debele kritike jer ni takav talent ne može biti iznad kluba, ni jedan igrač ne može se tako ponašati. Nije to imalo veze s njegovim nogometnim umijećem, jer vrlo brzo Zvone je za jednu svoju izvedbu na terenu dobio od nas ocjenu deset. Jedinu u gotovo 30 godina rada u sportskom novinarstvu. I nakon te ocjene, Boban je nazvao i zahvalio, ali i ustvrdio da su kritike bile na mjestu, da nije smio tako postupiti prema ljudima iz kluba. Znamo što je sve poslije u karijeri napravio Zvone Boban. Uvijek mu nešto smeta Podsjetio nas je Boban na mladog Antu Ćorića, i on se nekoliko puta pokušao uzdići iznad kluba, sad je to napravio uoči dviju utakmica s Rijekom. I dosad je javnost stajala uz njega, pa i mediji jer svi znamo kakav je talent još od najmlađih dana. Gledali smo ga na Ramljakovu memorijalu i kad bi dečko izišao iz igre, dobar dio publike otišao bi s tribine jer je vidio sve što je trebao vidjeti. I Dinamo ga je prepoznao, dao mu sjajne ugovore, stalno ih povisivao jer je znao da ima biser koji će mu to sve svojim igrama i prodajom vratiti. No, sad je sve to upitno. U Maksimiru će teško još jednom pristati na ucjene kao kod prijašnjih događaja kad je Ante organizirao privatne konferencije za medije i najavljivao odlazak. Kod Zorana Mamića smetalo mu je što nema dobre komunikacije s trenerom, sad kad ga je Petev trpio i gurao na krilo samo da bi dečko imao minutažu, vratio mu je tako što je rekao da ne želi igrati dvije utakmice protiv Rijeke, onu subotnju u prvenstvu i onu koja je pred nama, u finalu Hrvatskoga kupa u srijedu. Ali, tko si ti, dečko, da ne želiš igrati za Dinamo, klub s kojim imaš ugovor? Nakon tog novog skandala mladog igrača u Dinamu ne žele dizati tenzije. Svjesni su da je dečko veliki talent, da bi mogao biti veliki igrač, da je još dijete koje zapravo treba spašavati i maknuti sa stranputice kojom je krenuo. Ne žele ni njemu ni sebi da postane jedan od onih koji i danas šetaju gradom, za kojima se nogometni znalci okreću i pričaju – eh, kakav je to talent bio. No, nije Dinamu lako, gurao je Ćorića kao projekt, dečko je dobio veliku plaću, a ne gine. Dok neki drugi stavljaju glavu pod suparničku kopačku za Dinamo. Pa tom Soudaniju je u subotu počeo ramazan, čovjek ne jede, a gine, zabije tri gola, asistira i lupa se šakom po grbu Dinama. Sigali stavlja svoje oštećeno koljeno da bi spasio loptu, čak i taj Machado, koji zna da odlazi jer mu plavi ne daju novi ugovor, odigra partiju kao klinac koji se dokazuje. A Ćorić? On ne želi igrati bez obzira na sve beneficije koje je imao. I to je problem Dinama, pa zar u klubu misle da svi ostali igrači to ne vide, nije njima svejedno kad vide da više privilegija ima takav igrač nego onaj koji gine. Ćorić od tog talenta koji je pokazao nije napredovao. U tri godine nije napredovao – Žao mi je kad vidim da u tri godine nije napredovao – kazao nam je nedavno Kruno Jurčić. Slično je govorio i bivši kapetan Dinama, igrač iz vremena spomenutog Zvonimira Bobana. – Ako si igrač, nije važno gdje te trener stavi, kad si u momčadi, onda moraš na bilo kojoj poziciji pokazati da si igrač. Možda se s Ćorićem griješilo, ali on mora znati da umjesto njega nitko ne može raditi – rekao je Dražen Besek. Ćorić je možda pomislio da je Ivajlo Petev bivši, da će otići nakon finala Hrvatskoga kupa, pa će Ante opet doći na svoje. Jer, Petev je nedavno rekao da više neće igrati “imena”, već oni koji to zasluže. I mirno je maknuo i Ćorića i Sammira. Samo, Petev, koliko znamo, ostaje trener, u Maksimiru su zadovoljni njegovim radom, tako da se Ćorić prevario. I sad se treba ispričati treneru, klubu, suigračima i pokušati poštenim radom doći do svoga statusa. Bez krvavih koljena, ostat će samo talent. – Za mene je utakmica završila kad se ozlijedio Sigali, nije dobro, opet mu je stradalo isto koljeno – rekao je nakon 5:2 pobjede nad Rijekom trener Dinama Ivajlo Petev. Sigali je najbolji stoper plavih, k tome nema ni ozlijeđenih Leškovića i Perića, pa je Pivarić morao igrati stopera. I eto novih briga za Peteva uoči finala Kupa u srijedu u Varaždinu. No, srećom, sa Sigalijem ipak nije sve tako crno. Operirao je prednje križne ligamente, oporavio se pa je to koljeno opet stradalo, ali bez nove operacije Argentinac se oporavio za par mjeseci. I sad opet. No, prvi nalazi kažu da nije tako teško stradao kao što se činilo u prvi trenutak. Ali, za finale Kupa neće biti spreman pa Petev mora “izmisliti” novog stopera.