Rijeka je od početka sezone na visokom nivou. Ima prepoznatljivi sustav koji je još podigla i nadogradila te je bila fizički i mentalno spremna, rekao je Joško Jeličić. - Za ovo su živjeli igrači i navijači. Cijeli projekt Rijeke od početka je postavljen na pravim temeljima. Sve se zna, hijerarhija je jasno postavljena, sportski dio priče prepušten je treneru i sportskom direktoru, navijači su bili uz klub od početka i to je rezultiralo naslovom - dodao je Jeličić u emisiji Stadion na HRT-u. Jeličić se naklonio igračima i Damiru Miškoviću koji je pokrenuo cijeli projekt, ali jedno ime posebno je izdvojio. - Svi koji prate nogomet i našu ligu znaju kakav je Matjaž Kek. Ima zaraznu radnu etiku, zarazio je s time sve u klubu. Uspio se prilagoditi i uz sve odlaske i dolaske igrača. Ostao je bez sedam, osam igrača i uspio je stvoriti šampionsku momčad. Izgradio je sustav koji je sjajno uklopio, zamaskirao je nedostatke igrača. Naučio je lekciju iz prošle sezone kad je praktički pao bez ispaljenog metka - kaže Jeličić. - Sve se mijenja, Kek ostaje. To će vjerojatno biti i sljedeće sezone, ali on će ostati u Rijeci, ima sustav i ne sumnjam da će Rijeka nastaviti u tom ritmu. Puno faktora utječe na to hoće li u Ligu prvaka ili Europsku ligu. Ali ima sustav, hijerarhiju, sportski dio i navijače. Ostalima nešto nedostaje - kaže Jeličić. - Ovo je odlično za sve koji vole sport. Da sve bude transparentno i pošteno i da se sve odlučuje na terenu. Zato mi je drago što je Rijeka prvak, zaslužila je to na travnjaku i izvan njega. - Dinamo nije zaslužio naslov. Ako je Rijeka dobro nadomjestila sedam, osam igrača, Dinamo nije. U Maksimiru su se orjentirali na individualne igrače, nisu nadomjestili Pjacu i Roga, otišao je Zoran Mamić, došao jedan pa drugi trener i imamo ovo što imamo. Dinamo se mora 'resetirati' jer ima jako puno problema. Zadnje kolo bit će ceremonijalno. Rijeka na Maksimiru protiv Dinama. - Nema tu favorita. Vjerujem da Dinamo ima šanse u zadnjem, igrači Rijeke  će sigurno biti ispražnjeni nakon ovoga - rekao je Joško, koji je prokomentirao i stanje u Hajduku. - Hajduk se ne smije zadovoljavati s trećim mjestom. Ima tu dosta dobrih stvari kod Splićana, Marko Futacs je najbolji napadač lige, ali moraju još puno raditi, ići korak po korak, imati bolju selekciju. Hajduk nas je naviknuo na više kriterije.