Nogometaši Kustošije plasirali su se u drugu ligu! U odlučujućoj utakmici 3. HNL na domaćem su terenu pobijedili porečki Jadran 5:1 i tako izborili viši rang natjecanja. Kustošija je uoči ovog susreta znala da im za potvrdu drugog mjesta (prvi je Vinogradar) treba pobjeda pa je od prve minute navalila na protivnički gol, što je rezultiralo visokim vodstvom već na poluvremenu, bilo je 4:0. U vodstvo ih je doveo Al Tharwan već u 4. minuti, da bi do odmora hat-trick postigao sjajni Ivan Horvat. Šušković je u 56. minuti zabio za 5:0, a počasni pogodak za goste postigao je Kepčija u 64. minuti. Valja istaknuti i to da je vratar Kustošije Đurđek obranio jedanaesterac u 72. minuti. Veliki je to uspjeh za momčad Renata Jurčeca koja je prošle sezone osvojila 4. ligu i skočila u viši rang, a sada je, eto, odmah napravila i korak dalje.  Njihov kiks danas je čekalo Trnje koje je u Sisku svladalo Segestu s 3:1, ali to im nije bilo dovoljno.