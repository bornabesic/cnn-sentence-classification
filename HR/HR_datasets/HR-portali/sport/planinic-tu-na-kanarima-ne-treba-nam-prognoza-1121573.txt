Mnoge studije i milijuni turista drže Kanarske otoke prostorom ponajbolje klime na svijetu. Umjerene temperature kroz cijelu godinu (zimski prosjek je 19, a ljetni 23 Celzijeva stupnja) i vrlo malo kišnih dana čini ovo otočje rajem na zemlji u koji je ovo ljeto dospio hrvatski košarkaški reprezentativac Darko Planinić. – Otok je lijep, klima još bolja. Otkako sam došao, a ima tome nešto više od mjesec dana, svaki dan je jednako sunčan i topao pa ne trebam gledati vremensku prognozu. Otok je puno privlačniji na jugu gdje su lijepe plaže. Tamo sam bio, a za obilazak vulkana još nisam imao vremena. Druga strana medalje jesu putovanja. Kanari su u Atlantskom oceanu, puno bliže Africi nego matici Španjolskoj. Tri sata do Barcelone – Rekao bih da smo više u Africi nego u Europi. Madrid je od Las Palmasa dva i pol sata leta, a Barcelona tri i tek odande putuješ dalje po Europi. A nas u Eurokupu čekaju putovanja u Rusiju i Nižnji Novgorod, u Litvu, Hrvatsku i Makedoniju. Koliko je Darku pri ovom angažmanu pomoglo upečatljivo reprezentativno ljeto? – Premda sam ja potpisao za Gran Canariju prije Olimpijskih igara, mogao bih reći da mi je pomoglo igranje u reprezentaciji jer smo jako dobro igrali na kvalifikacijama za OI u Torinu. U čemu je tajna uspjeha izbornika Aleksandra Petrovića? – Pojednostavnio je igru i svakom igraču dao jasnu ulogu što smo mi svi prihvatili, a napunio nas je i samopouzdanjem. Osim toga, poslužila nas je i sreća sa zdravljem, nije bilo ozlijeđenih. Već sljedećeg ljeta Planinić bi mogao imati novog izbornika. – Petrović ne napravio rezultat i po toj logici zaslužuje da ostane izbornik. No, nije moja stvar da to određujem ako ljudi u Savezu imaju razloge da bude drukčije. Planinić je zaslužio kredit za Eurobasket 2017. jer se odazvao kao igrač iz drugog plana. Kod hercegovačkih košarkaša bezuvjetno igranje za Hrvatsku je očito i stvar kućnog odgoja. – Jest. Kad god sam dobio poziv za reprezentaciju, ja sam se odazvao, a dvaput sam čak ispao kao 13. igrač, no i to je dio života sportaša. Nama iz Hercegovine igranje za Hrvatsku puno znači, velika je to stvar staviti ruku na srce u dresu s državnim grbom dok svira hrvatska himna. Mogao sam ja doći i sa stavom “idem to odraditi 20 dana pa ću kući”, no ja sam vjerovao da mi možemo nešto napraviti. Kako je mogao vjerovati nakon ispadanja Hrvatske u osmini finala i SP-a i EP-a? – Sportaš sam, uvijek vjerujem da se može nešto napraviti. Ima Darko trenutačno suigrača koji još više vjeruje u životna čuda, a to je Kyle Kuric. Taj je Amerikanac preživio tri operacije mozga, zbog benignog tumora, i sada je opet najbolji igrač sastava. – Kyle je inspiracija za sve nas. Svi me pitaju kako on sada trenira, ima li poštede, no čovjek radi kao i svi mi. Nezgodna je to tema, ne želim ga podsjećati, pa o tome s njim ne razgovaram, no Kyle radi i igra kao da ništa nije bilo pa je bio i MVP španjolskog Superkupa koji smo osvojili pobijedivši Barcelonu. Zbog svega toga, on sada ima poseban status u očima naših, klubu privrženih, navijača. Gušt je biti bolji od Grčke Jednu sezonu karijere ovaj 25-godišnjak (211 cm) proveo je u Ciboni uz koju je još vezan, ali zato što mu klub duguje. – Cibona mi duguje još oko 60 tisuća eura, za što imam presudu na Fibi, pri čemu do blokade računa još nije došlo. Ta sezona bila je za mene jako teška jer su me suspendirali bez razloga. Zapravo, rekli su mi da sam im preskup i da moram pristati na smanjenje ugovora. Nisam to učinio. Pa oni su mene htjeli dovesti i oni su ponudili taj ugovor, a nisam ga ja tražio. Bio sam izvan prve momčadi više od mjesec dana. U prvu momčad vratio ga je tadašnji trener Rimac jer je objasnio upravi da je glupo imati dobro plaćenog igrača koji ne igra. – Tako je bilo, sve znate. Na koncu smo te sezone osvojili ABA ligu, ali i unatoč tome meni je ostao gorak okus onoga što sam prošao u tom klubu. Je li bilo gorčine i zbog minorne uloge kod Perasovića u Baskoniji? – Ne, tu nemam nikakvih zamjerki. On je zamislio da Bourousis bude nositelj momčad, da su braniči Adams i James druge violine i ja sam se tome prilagodio. No, zato je zacijelo guštao kada je pobijedio klupski pretpostavljenog mu centra u onoj predolimpijskoj utakmici protiv Grčke u Torinu. – Još je veći gušt bio pobijediti Grčku koju su svi stavljali kvalitetom iznad nas. 