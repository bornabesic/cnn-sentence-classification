Razgovarao: Stjepan Mati RAZGOVARALI smo s legendarnim Goranom Ivaniševićem prilikom promocije novog sponzora Umag Opena, Triglav osiguranja. Legenda hrvatskog tenisa govorila je o današnjem tenisu, trenerskoj karijeri i uspjesima Hrvatske u Davis Cupu. Otkrio nam je u kojem liku vidi svog nasljednika i poručio da tenisu danas nedostaje emocija i razbijanja reketa. Ivan Ljubičić kao trener Rogera Federera proživljava divne trenutke, a Švicarac igrao kao u najboljim godinama. "Ljubo i ja smo super prijatelji, družimo se. Drago mi je zbog njega i Federera koji igra nevjerojatan tenis. Svi su otpisali Rafaela Nadala i njega, a njih dvojica još uvijek dominiraju svjetskim tenisom. Nedostajali su u prošlosti. Federer može i dalje osvajati turnire, a Nadal će biti favorit na Roland Garrosu, a jedini koji ga može zaustaviti je Novak Đoković. Sezona je sada puno uzbudljivija, samo čekamo još Andyja Murraya da se vrati", istaknuo je Ivanišević za Index.  "Karlović igra tenis života, a nekad je s 38 bilo teško ustati iz kreveta" Iako ima 35 godina, Federer ponovno igra sjajno, baš kao i Ivo Karlović, što ne iznenađuje Gorana... "Kako oni sada treniraju, s ekipama oko njih, produži se vijek tenisača za 4-5 godina. Sada je puno bolje nego kad smo mi igrali. Tada smo bili samo trener i ja, igraj turnire i to je to. Sada vidimo da Karlović igra tenis života u 38. godini. Mislim, s 38 godina prije si jedva mogao ustati iz kreveta". Đoković je godinama dominirao svjetskim tenisom, ali odjednom je sve pošlo po zlu. "Teško mi je to komentirati. U novinama se piše svašta. Jedini Novak zna što mu se događa u glavi i jedino on sam može izaći iz toga jer je sjajan tenisač. Vjerujem da hoće i s nekoliko dobrih rezultata vratit će se gdje mu je mjesto. Međutim, da mi je netko pričao da će izgubiti bodovnu prednost i ovako pasti ne bih vjerovao", iskreno je rekao Ivanišević. Nick Kyrgios tenisač je koji se posebno sviđa Splićaninu.  "On je genijalac i bila bi tragedija da taj čovjek ne bude broj 1 na svijetu. Jedini koji ga u tome može spriječiti je on sam. Teško mu je mogu dati savjet jer sam se i ja naplaćao zbog svojih gluposti. On je jako dobar momak izvan terena, ali suludo razmišlja i svoj je, a zato ga ljudi vole ili ne vole. Meni je on super i s takvim udarcima morao bi biti broj 1, bit će velika šteta ako se to ne dogodi. Također, tenisu danas fali razbijanje reketa". "Borna je mlad i nestrpljiv, a Marin će izaći iz krize" Stigao je red i na hrvatske igrače Bornu Ćorića i Marina Čilića... "Borna je mlad i nestrpljiv. On će imati još puno uspona i padova. Njemu treba jedan rezultat koji će ga dignuti. Mladi žele sve preko noći, ali je na pravom putu. Čilić je predobar tenisač da ne izađe iz krize. Prije ili kasnije rezultati će doći". Tenisačima je sve teže igrati Davis Cup jer je slobodnog vremena sve manje, pa Ivanišević vjeruje kako su promjene sustava neophodne. "Pod hitno se nešto mora mijenjati. Kalendarski se mora smanjiti ili broj setova ili mečeva u Davis Cupu, kako bi se digla razina natjecanja. Da bude gušt igrati jer u ovako natrpanom rasporedu moraš birati hoćeš li se ozlijediti i žrtvovati sezonu. Čast je i ponos igrati za svoju zemlju i to nikad nije laka odluka, iako svatko odlučuje za sebe". "Umag je više od tenisa i turnira" Prošle godine na turniru u Umagu gost je bio čuveni Andre Agassi, a ove? "Nije lako nadmašiti Agassija koji je teniska i sportska institucija. To što je on došao prošle godine, čak i ozlijeđen, velika je stvar. Ali Umag ide dalje i uvijek će biti zanimljiv, a zabave nikad neće nedostajati. To je više od tenisa i turnira. Imamo neke ideje pa će biti uzbudljivo", zaključio je Ivanišević.