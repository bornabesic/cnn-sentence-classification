Screenshot: Youtube NA DANAŠNJI DAN, prije 15 godina, Zinedine Zidane postigao je najljepši gol u finalima Lige prvaka. Volej ljevicom s ruba kaznenog prostora za Realovih 2:1 protiv Bayera na Hampden Parku u Glasgowu. Gol nije povijestan samo zbog njegove ljepote, nego i važnosti. Postignut u 45. minuti, ispostavio se kao pobjednički u napetom finalu za naslov prvaka Europe.  Također, to je gol koji je obilježio igračku karijeru Zinedinea Zidanea. Više ga se pamti po ovom zgoditku, nego po Zlatnoj lopti, europskom i svjetskom naslovu koje je osvojio ili po tome što je u finalu SP-a zabio dva gola.  Real je poveo u 9. minuti nakon što je Roberto Carlos odlično i daleko iz auta bacio loptu za Raula koji zabija rutinski za golgetera njegove klase. Samo pet minuta kasnije, Lucio na ubačaj Bernda Schneidera glavom zakucava za 1:1. I sve do 45. minute bila je to bezvezna utakmica, u kojoj je Zidane bio nevidljiv, a tada kreće akcija momčadi koja je pokazala da su dostojni nadimka Galacticos. Zidaneov gol zasluženo je slavan i slavljen, ali red je da se detaljnije prisjetimo akcije koja mu je prethodila i koja je nepošteno sasvim u sjeni golčine kojom je okončana. Počeo ju je Roberto Carlos na lijevoj strani na sredini terena i kako to obično biva, ništa nije ukazivalo da će završiti onako spektakularno, posebno jer se Bayer postavio s gotovo svim igračima iza lopte.Ali Zidaneovu trenutku magije prethodio je onaj Santiaga Solarija i Roberta Carlosa. Brazilac je odigrao za Argentinca, uz Makelelea najmanje slavnog, ali itekako važnog igrača zvjezdanog Reala koji sjajnim proigravanjem za dupli pas s Carlosom pokazuje i kakav je tehničar. Ljevicom je potkopao loptu za brzog beka i tako mu dao mamac da lovi ispred "čuvara" Zoltan Sebescena koji naravno nije imao šanse protiv Carlosa u trku za loptom uz lijevu aut liniju, iako mu je bio na repu tijekom sprinta.Carlos tada šalje visoku loptu za Zidanea koji je sam na rubu kaznenog prostora greškom Michaela Ballacka koji ga nije stisnuo, Carstena Ramelowa, defenzivnog veznjaka koji se nije na vrijeme vratio i stopera Roberta Živkovića koji je ostao pred golom, gdje su Diego Placente i Lucio čuvali predatore Raula i Fernanda Morientesa.  Primjećujete kako je ispadanjem Ballacka, Ramelowa i Živkovića, odnosno time što su prva dvojica zakasnili, a treći umjesto slobodnog igrača čuvao prazan prostor, došlo do poremećaja u obrani Bayera, pa na petercu opasne napadače Reala čuvaju stoper i lijevi bočni. Bayer je iz igre i rasporeda izbacila i vratolomna brzina Realova napada jer između Carlosova dodavanja Solariju i trenutka kada je lopta završila u desnim rašljama Hans-Jorga Butta, prošlo je samo osam sekundi!Ali ne fascinira samo Zidaneovo poentiranje, nego i njegova koncentracija, nošenje s pritiskom najveće prilike i konačno, šut: kao na usporenoj snimci izveo je piruetu i umjetnički profinjeno, ali opet gromovito (jer ne zaboravimo, riječ je o voleju iz daljine koji odsjeda u rašljama) poklopio loptu koju bi i mnogi veliki igrači u ovakvoj prilici poslali "nebu pod oblake" i nitko im pritom ne bi smio zamjeriti. Živković je krenuo prema Zidaneu i njegovom projektilu, ali je instinktivno, umjesto da potrči prema lopti i suparniku ili se baci prema njima, zabezeknut vještinom i brzinom izvedbe odjednom je i neprimjereno zastao i samo okrenuo stražnjicu. Lopta je krenula pod prečku, Butt je poletio u istom smjeru, ali znali smo da je to potez očajnika kontra remek-djela genija.