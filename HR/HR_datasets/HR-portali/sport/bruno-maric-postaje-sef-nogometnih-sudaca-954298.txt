VJEROVALI ILI NE, Bruno Marić je potencijalni kandidat za šefa nogometnih sudaca. Još uvijek aktivni sudac navodno će na ljeto završiti tu karijeru i započeti novu na čelu sudačke organizacije. > Djelitelj pravde s pištoljem i utjerivači pravde s palicama  Najkontroverzniji hrvatski sudac posljednjeg desetljeća, koji je na sudu pobijedio moćnu UEFA-u, trebao bi naslijediti Antu Kulušića. Šibenski HDZ-ovac je privremeno preuzeo ulogu prvog suca HNS-a do kraja sezone nakon što je Izvršni odbor HNS-a, u kojem i sam donosi odluke, oduzeo ovlasti Komisiji sudaca i uveo ždrijeb. Ovlasti bi rado predao stranačkom kolegi iz Daruvara, jedinom nogometnom sucu koji u restoran ide naoružan zbog straha od fizičkog napada, kakvima je već bio izložen.  Bruno Marić u Splitu, a i širom Dalmacije, nije rado viđen gost zbog ugleda koji ga prati kao suca naklonjenog Dinamu, a i na desetke pogrešaka na štetu Hajduka u velikim derbijima posljednjih godina. Zbog toga je dočekan uvredama i prijetnjama od Slavonije do Stobreča. U prvoj utakmici finala Kupa 2009. na Maksimiru isključio je dva igrača Hajduka i dosudio penal za Dinamo, nakon čega je završio na ispitivanju kod UEFA-inog Robina Bokšića, koji je optužio Marića da je zajedno sa Zoranom Mamićem namjestio finale Hrvatskog kupa. Nakon dugotrajne sudske bitke Marić je pobijedio UEFA-u i očistio svoje ime te dobio masnu odštetu. Ali njegove patnje su se nastavile u HNL-u.   Upravo je nakon njegova suđenja utakmice Split - Hajduk prije šest godina Hrvoje Maleš odlučio USKOK-u prijaviti kriminal u vrhu sudačke organizacije, što je dovelo do uhićenja Željka Širića i Stjepana Djedovića. Marić, koji je bio jedan od svjedoka Širićeve obrane na suđenju za "pošteno suđenje", Splićanima se zamjerio i nakon objave snimke na kojoj pjeva s tadašnjim igračima Dinama Rukavinom i Cleytonom. Daruvarski HDZ-ovac, s ambicijama u politici i izgradnji nogometnih kampova, navodno ima i podršku u vrhu HNS-a da preuzme sudačku organizaciju. Jedini hrvatski sudac s dozvolom za održavanje press konferencija tako bi dobio priliku jednom zauvijek očistiti svoje ime čišćenjem sudačkih lista i uvođenjem red, jer usprkos "oskaru" za najboljeg hrvatskog suca, navijači mu i dalje pamte samo pogrešne odluke.