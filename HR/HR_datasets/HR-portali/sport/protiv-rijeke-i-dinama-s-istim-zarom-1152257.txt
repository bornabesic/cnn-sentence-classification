Hrvoje Čale (32) se nakon devet godina igranja u inozemstvu vratio na nogometne travnjake HNL-a. Doduše, još nije odigrao ni jednu utakmicu za zaprešićki Inter. Nije siguran hoće li danas (17 sati) biti u sastavu za utakmicu s Rijekom. – Fizički sam spreman, cijelo vrijeme dok nisam imao klub trenirao sam u Rudešu, kod Igora Bišćana. No, kako nisam prošao pripreme s klubom, logično je da će trener Samir Toplak najbolje znati procijeniti kada ću moći igrati. Odgovaralo bi mi da debitiram sljedeći vikend, u mojem Maksimiru. Posljednju utakmicu za Dinamo odigrao sam 2008. godine. Bilo je to u finalu Kupa kada smo pobijedili Hajduk čak s 3:0 – rekao je Čale. Zet Cvjetković predložio Inter Ovo vam je drugi put da ste u Interu? – Da, igrao sam u sezoni 2004./2005. kada je trener bio Srećko Bogdan. Došao sam na posudbu iz Dinama, zajedno s Modrićem i Ćorlukom. U drugom dijelu sezone Dinamo je vratio Modrića i mene, a u Interu je ostao samo Ćorluka. Mi smo s Dinamom igrali u ligi za ostanak, a Inter se s Hajdukom borio za naslov. Na kraju su Zaprešićani bili drugi. Šteta, da smo ostali Modrić i ja, vjerojatno bi Inter bio prvak – napominje Čale. Odakle ponovno u Interu? – Imao sam sjajnu sezonu u ljubljanskoj Olimpiji. Nakon 21 godinu, zmajčeki su postali prvaci Slovenije. No, kad je iz kluba otišao trener Marko Nikolić znao sam da za mene neće biti kruha. Novi trener me odmah postavio na klupu. Nije bilo druge nego otići. Moj menadžer i zet Ivan Cvjetković predložio je rješenje – Inter. I to do kraja sezone, a poslije ćemo vidjeti. Bila je opcija i povratak u Dinamo, ali nije realizirana – istaknuo je. U Zaprešić ste se vratili nakon 13 godina. Jeste li sreli neka stara lica? – Da, ostala je teta koja pere veš i Branko Laljak, direktor kluba. Igrače ne poznajem. Inače, u Inter sam došao kako bih nadomjestio odlazak bočnog igrača Čelikovića koji je nastavio karijeru u Albaniji. Kad smo već kod inozemstva, otišli ste u turski Trabzonspor kada ste imali samo 23 godine. – U Dinamu sam od 1994. godine. Prošao sam sve mlađe selekcije u klubu, igrao za seniore pet sezona. Stigla je ponuda iz Trabzonspora i odmah sam se posavjetovao s Vugrincem koji je tada igrao u Dinamu, a krajem devedesetih u Trabzonsporu. Kada mi je rekao sve najbolje o tom klubu, nisam više dvojio. Bile su to tri sjajne godine. Osvojili smo Turski kup i Superkup, a još uvijek se čeka odluka po kojoj bismo trebali postati i prvaci Turske jer se uspostavilo da je te sezone Fenerbahçe kupovao utakmice. Jasno, to još nije dokazano – rekao je Čale. Potom je uslijedila jedna kriva odluka. Otišli ste u Wolfsburg... – Došao sam nespreman i to mi je bila najveća pogreška. Odigrao sam 26 minuta protiv Freiburga. Ušao sam u igru pri 0:3. Kasnije se ispostavilo da su to bile jedine minute koje sam odigrao u njemačkoj ligi u dvije sezone. Zašto? Jednostavno se nisam našao na istoj valnoj duljini s Felixom Magathom koji je u to vrijeme bio trener, menadžer i predsjednik kluba. On je u klubu počeo svako malo dovoditi po pet-šest novih igrača. U jednom trenutku na plaći je bilo gotovo 50 igrača. Bilo mi je jako teško u to vrijeme. Dok bi momčad igrala ligašku utakmicu, ja sam trčao po šumi deset do 12 kilometara – prisjetio se Čale. Spas iz Njemačke u Belgiji Spas iz Njemačke našao je u Belgiji, potpisavši za Beveren. – Ondje sam se preporodio. Igrao sam jako puno. Antwerpen je zaista lijep grad – istaknuo je. U vrijeme dok ste igrali u HNL-u jedini pravi suparnik Dinamu bio je Hajduk. Sada su se stvari malo promijenile? – Dobro, moje zadnje sezone u HNL-u Rijeka je već pokazivala da bi u budućnosti mogla biti jaka. Drago mi je što se konkurencija malo zaoštrila. Šest bodova Rijeke je lijepa prednost, ali ne i nedostižna. Eto, ako danas zaigrate, možda ćete povoljnim rezultatom pomoći Dinamu. – Došao sam u Inter i igrat ću tako da pomognem svom klubu. Igrat ću podjednako angažirano i protiv Rijeke, ali i tjedan dana kasnije protiv Dinama. U kakvim ste odnosima danas sa Zdravkom Mamićem? – Korektnim – zaključio je Hrvoje Čale koji je pet puta nastupio i za hrvatsku nogometnu reprezentaciju. 