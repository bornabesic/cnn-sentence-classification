Sprdačina s proširenjem na 48 sudionika uzela je maha pa neki duhoviti tviteraš bocka revolucionara Infantina: Možete li zamisliti kako će 2026. godine izgledati Paninijev album sa sličicama igrača? Kao telefonski imenik? Naime, koliko će stranica trebati za fotografije 1104 nogometaša na Svjetskom prvenstvu? Najžešće po Fifinu eksperimentu udaraju Nijemci, u čijim redovima nema ama baš nijednoga zagovornika ove grdosije od natjecanja. Bild je donio naslov “Der WM-Schwachsinn ili SP-imbecilno”, a slijedi ga čitava vojska regionalnih glasila. Na primjer, Leipziger Volkszeitung i Hannoversche Algemeine Zeitung: – Stroj za mužnju zvan nogomet možda još funkcionira, ekspanzija na tržišta u Aziji i Africi, gladna tog sporta, tek je počela. Ali povećanje broja sudionika ipak je pogrešan signal. Jer Svjetsko prvenstvo živi od fascinantnih nastupa najboljih, a ne od masovnosti predstavnika egzotičnih nogometnih nacija. Kada opadne razina igre, sport trpi štetu. A posebno je nogomet već dovoljno stradao zbog pohlepe Fifinih dužnosnika. Ili Südweste presse iz Ulma: – 48 selekcija na SP-u u sportskom smislu znači više utakmica i više taktiziranja, a posljedica će biti slabija kvaliteta. Na turniru će biti faza u kojima je zajamčena dosada. Infantina ne štede ni istaknuti nogometni dužnosnici. Na primjer, Karl-Heinz Rummenigge. – Ovdje samo politički razlozi igraju ulogu, a ne sport. Teško mi je shvatiti zašto je promijenjen uspješan format s 32 momčadi, koji se dokazao u svim aspektima. Osim toga, klubovi i lige ovdje nisu demokratski uključeni u raspravu – kaže šef Bayerna, štiteći pritom osnovni proizvod – nogomet. Idemo dalje: protiv novoga formata je i svjetski prvak, šef Elfa Joachim Löw. – Fifa i Uefa su odgovorne, one moraju imati smisao i osjećaj za određivanje proporcija i pronaći balans između komercijalnoga i sportskoga interesa. Naime, posljednjih godina igrači su u fizičkom i psihološkom smislu dovedeni do svojih limita, i morate voditi računa da se ti limiti ne probiju kako kvaliteta nogometa ne bi trpjela. U tom slučaju postojala bi opasnost od slabijega interesa navijača. Imate li tako dobar proizvod kao što je nogomet, ne smijete dopustiti da se njegova kvaliteta srozava – kao je Löw. Na kraju, Schalkeov sportski direktor Christian Heidl gađa izravno šefa Fife. – Ne sjećam se da se gospodin Infantino o proširenju SP-a ikada konzultirao s klubovima koji stvaraju i plaćaju igrače koji idu na SP – kaže Heidl. Kako god, Nijemci su se raskokodakali prekasno jer šteta prema nogometu već je počinjena. Preostaje samo još odrediti prvoga domaćina monumentalnoga mundijala. Nemojte se iznenaditi ako prvi favorit bude – Kina. 