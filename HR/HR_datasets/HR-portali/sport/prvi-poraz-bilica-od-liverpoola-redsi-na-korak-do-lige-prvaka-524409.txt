Liverpool je u 37. kolu engleskog prvenstva slavio na gostovanju kod West Hama 4-0 te tako napravio veliki korak prema izravnom plasmanu u Ligu prvaka sljedeće sezone. "Redsi" su već u 11. minuti mogli do vodstva, ali udarac Matipa zaustavio je okvir gola. Nastavila se dominacija gostiju, a do zasluženog vodstva stigli su u 35. minuti kada je Sturridge pobjegao obrani gostiju, zaobišao Adriána i zabio za 1-0. U samoj završnici prvog poluvremena "čekićari" su mogli do izjednačenja, ali Ayew je iz blizine pogodio stativu, a novi pokušaj obranio mu je Simon Mignolet. Liverpool je posao riješio u nastavku. Coutinho je u razmaku od pet minuta dvaput lijepo pogodio za 3-0, pri čemu je treći gol postignut u kontroverznim okolnostima zbog nedosuđenog faula za domaćine. Konačnih 4-0 u 76. minuti postavio je Origi. Bio je to prvi poraz Slavena Bilića od Liverpoola na klupi West Hama u šestoj utakmici. Dejan Lovren igrao je cijelu utakmicu. "Redsi" Ligu prvaka mogu potvrditi za tjedan dana na Anfieldu pobjedom protiv Middlesbrougha, neovisno o drugim rezultatima. Crystal Palace je s 4-0 dobio Hull te tako goste gurnuo u drugu ligu. Zabili su Zaha, Benteke, Milivojević i Van Aanholt. Uz Hull, u Championship će Middlesbrough i Sunderland. 