Dugo su riječki igrači bili na terenu s peharom koji je išao od jednog do drugog. Podigao ga je i Kek, kao i Mišković koji se spustio iz lože i sjeo s igračima pred Armadu koja je ispunila južnu tribinu. - Ovaj tjedan smo više razmišljali od dodjeli medalja i pehara. Bili smo malo mamurni, sigurno se ne bismo opijali i razbijali glave da je ova utakmica odlučivala o naslovu, rekao je Franko Andrijašević i dodao: - Ovo nije ugodno, ali neće nam pokvariti slavlje. Andrijašević je na zimu imao ponude, mogao je otići. - Želio sam osvojiti naslov, želja mi se ispunila. Ne znam kako bih podnio da sam otišao i ovo propustio.  Mate Maleš nije se odvajao od pehara nekoliko minuta. - Nedam ga nikome - kroz smijeh je rekao riječki kapetan i dodao: - Idemo se otuširati i onda svi u Rijeku na feštu. Ispunio mi se san. Hilal Soudani hat-tricom je srušio Riječane, a iz svlačionice je izašao s loptom. - Nosim je doma za uspomenu. Čuvat ću je na posebnom mjestu. Rijeci čestitam na naslovu, a na ovu loptu s kojom sam zabio tri gola potpisali su se svi igrači i treneri. Mi smo Dinamo i ovo trebamo ponoviti u srijedu u Kupu - rekao je. Josip Pivarić odigrao je dio utakmice na stoperu. - Htjeli smo pokazati da smo gazde u svojoj kući. To smo i napravili. Bili smo napaljeni. Rijeci svaka čast na titulu, ali mi smo godinama osvajali naslove i ovo nam je veliki poticaj za Kup. Nikola Moro izašao je na štakama. - Stradao je gležanj, sve je nateklo. Neću biti spreman za finale Kupa - rekao je Nikola Moro, a Leonardo Sigali obnovio je ozljedu koljena. - Sutra idem na magnetsku rezonanciju pa ću vidjeti.