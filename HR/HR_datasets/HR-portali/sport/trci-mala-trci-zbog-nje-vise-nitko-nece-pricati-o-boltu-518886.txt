Nakon Usaina Bolta koji je najavio kako odlazi u mirovinu nakon svjetskog prvenstva koje će se u kolovozu održati u Londonu, Jamajka ima novu atletsku senzaciju. Brianna Lyston (12) na nacionalnom prvenstvu za mlađe uzraste u Kingstonu pobijedila je na 200 metara s rezultatom 23,72 što je dvije sekunde sporije od svjetskog rekorda koji je Amerikanka Florence Griffith-Joyner istrčala u finalu OI-ja  u Seoulu 1988.  Griffith-Joyner je u Seoulu istrčala 21.34 sa 29 godina, dakle 17 više nego što Lyston ima sada. Aktualni hrvatski seniorski rekord na 200 metara iznosi 23,14, a postavila ga je Jelica Pavličić prije 43 godine. - Presretna sam zbog pobjede, premda mislim da mogu još brže trčati - kazala je 12-godišnja djevojčica, dok njezina majka Toya Bennett nije skrivala oduševljenje. - Predivno je trčala. Oduvijek je voljela trčati, ali i naporno trenirati. Svaki dan je na stazi, a ponekad i vikendima - kazala je njezina majka. Mlada Jamajčanka pobijedila je i na 100 metara s rezultatom 11,86. Djevojčica iz Spanish Towna, drugog najvećeg jamajčanskog grada, postala je tema razgovora u jamajčanskim atletskim krugovima sa svega 10 godina, kada su je mediji prozvali 'atletskim čudom'. Tada je pobijedila na 300 metara s rezultatom 42,41 i za sekundu nadmašila rezultat postignut u konkurenciji dječaka. Briannu Lyston uspoređuju s Usainom Boltom, koji je kao klinac prvi put bljesnuo na istom natjecanju. Bolt je osvojio osam zlatnih olimpijskih medalja, vlasnik je svjetskog rekorda na 100m (9,58) i na 200m (19,19), a ima i 11 zlatnih medalja sa svjetskih prvenstava. 