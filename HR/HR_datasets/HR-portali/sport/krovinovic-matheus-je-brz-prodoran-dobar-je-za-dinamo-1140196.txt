Dinamo je jučer poslao službenu ponudu za krilo Vasco da Game na posudbi u Estorilu, Brazilca Matheusa India (20). Inače, Indio je izdanak omladinske škole Vasco da Game, a 2012. godinu proveo je u engleskom Arsenalu. Ipak, tada 16-godišnji mladić nije se najbolje snašao na Emiratesu, pa se vratio u Brazil. Igrao je za brazilske U-15 i U-17 reprezentacije, a ove sezone u dresu Estorila upisao je 16 službenih nastupa, zabio tri pogotka, te jednom asistirao. Mnogi mogu igrati u Dinamu Većinu utakmica odigrao je na lijevom krilu, no trener Estorila znao ga je koristiti i na poziciji polušpice. Dinamo bi mladog igrača pokušao odmah otkupiti od Vasco da Game ili ga pak prvo dovesti na jednogodišnju posudbu. Kakav je Matheus igrač rekao nam je bivši igrač Zagreba Filip Krovinović (21), koji je ove sezone u dresu Rio Avea igrao protiv Brazilca. U toj utakmici Matheus je zabio gol i asistirao u pobjedi 2:1, a strijelac za Rio Ave bio je baš Krovinović. – Prema igri u toj utakmici, dovoljno je dobar za Dinamo. Brz je, nezgodan, klasičan krilni igrač. Može zabiti, asistirati, napraviti neki neočekivani potez – rekao je Krovinović i dodao: – U Portugalu ima puno odličnih igrača koji mogu igrati u prvih 11 Dinama. Naravno, tu ne mislim na igrače Sportinga, Porta i Benfice, jer oni su preskupi. Možete li usporediti HNL i Portugalsku ligu? – Ovdje se igra puno brže, čvršće, ide se na glavu u svakoj utakmici, a i više je kvalitetnih igrača. Moj Rio Ave je šesti u Portugalu, a milim da bi bez problema mogao parirati Dinamu – kaže Krovinović, koji uživa u Rio Aveu: – Dolaskom novog trenera počeo sam više igrati, zabio sam i dva gola ove sezone. Poseban mi je gušt bio istrčati na stadionu Benfice, pred 50.000 navijača. Rio Ave je iz gradića Vila do Conde na obali Atlantskog oceana. – Baš uživam, a prihvatili su me sjajno i navijači. Primjerice, nakon što sam nedavno zabio gol Nacionalu, pred stanom me dočekala pisana čestitka. Ljudi me prepoznaju na ulici, traže fotografiju, dres – kaže Filip. Sigali na izlaznim vratima A dok je Matheus Indio blizu dolaska u Dinamo, mnogi su na izlaznim vratima. Sve je izgledniji odlazak Soudanija, koji ne želi produljiti ugovor koji ističe na ljeto, te Sigalija, koji je sam zaželio da argentinski Racing pošalje službenu ponudu za njega. Predsjednik Racinga jučer je poručio: Kontaktirali smo Dinamo, poslali ponudu za Sigalija, želimo ga odmah! Zagrebačkom klubu navodno su ponudili dva milijuna dolara... 