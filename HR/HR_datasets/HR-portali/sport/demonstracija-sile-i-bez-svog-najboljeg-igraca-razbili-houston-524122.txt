Košarkaši San Antonija izborili su finale Zapadne konferencije nakon što su u gostima pobijedili Houston 114-75 za 4-2 u seriji. A ono što će najviše boljeti Rocketse, to su učinili bez svog najboljeg igrača Kawhija Leonarda te iskusnog playa Tonyja Parkera za kojeg je sezona gotovoa. Ovoga puta posebno se istaknuo LaMarcus Aldridge s 34 koša i 12 skokova, a uz njega još je pet igrača bilo dvocifreno. Kod Houstona potpuno je zakazao njihov najbolji košarkaš i kandidat za MVP nagradu James Harden, koji je zabio samo 10 koševa. Nešto bolji od ostalih bio je tek Trevor Ariza s 20 koševa, no oproštajnu utakmicu za ovu sezonu svi će u Houstonu htjeti što prije zaboraviti. - Radimo cijelu sezonu za ovakve utakmice i ovo je nagrada za sve. Danas sam se ja istaknuo, sutra će netko drugi - rekao je Aldridge te se okrenuo protivniku u finalu Zapada: - Golden State je odličan, bit će nam jako teško protiv njih, no to je momčad koju svi žele pobijediti. Gregg Popovich bori se s problemima u svojoj momčadi, nakon što mu se ozlijedio Parker, sada je ostao i bez Leonarda zbog ozljede gležnja. No i bez njih iskusni je trener uspio složiti sjajnu momčad. - Čestitam Houstonu na odličnoj sezoni, no večeras nisu bili momčad na kakvu su njihovi navijači naviknuti ove sezone. Jednostavno ti se dogodi takva utakmica. Jako sam sretan što smo ih izbacili jer doista su dobra momčad - rekao je Popovich. 