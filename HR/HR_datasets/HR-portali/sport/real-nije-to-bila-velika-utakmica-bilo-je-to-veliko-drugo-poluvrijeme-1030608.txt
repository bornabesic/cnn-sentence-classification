Utakmica se ipak nekako lomila sve dok Modrić nije poludio, pa je probio desni bok i asistirao Ronaldu za 3-1, bio je to silovit Lukin prodor koji je praktički bacio Juventus na koljena. .. Gdje je i kako Real dobio finalnu utakmicu Lige prvaka protiv Juventusa (4-1)? Ne, ne samo na terenu, nego zacijelo u svlačionici, u onih petnaestak minuta između prvog i drugog poluvremena. Što je Zidane rekao svojim igračima, a što nije Allegri? Tu leži odgovor. Kojeg mi nećemo znati, možemo pretpostavljati, ali dovoljno nam je što smo vidjeli u drugih 45 minuta. Jer, u prvih 45 minuta Real je izgledao bijedno, u nekim trenucima i očajno, samo je genijalnošću Ronalda izvukao taj dio utakmice, u suradnji s upornim Carvajalom nakon duplog pasa zabio je sjajan pogodak. I to je bilo sve od Reala u prvome dijelu. U kojem je Juventus napadao, pritiskao, prijetio, jednostavno bio bolji. Mandžukićev gol je bio antologijski. Sad, je li Juventus u nastavak ušao s razmišljanjem da će Real i dalje kalkulirati i čekati neki previd ili grešku Juventusovog stroja. Nekako se čini da nisu očekivali takav Realov nasrtaj od 46. minute. Modrić koji je u prvome dijelu bio više na poziciji stopera nego u sredini terena odjednom se našao odmah iza napadača, bokovi su se digli gore, a Ronaldo se na terenu počeo ponašati kao početnik. Na način da je željan lopte, proigravanja, nadtrčavanja i pogodaka. Istina, pogodak Casemira za 2-1 dogodio se pod sretnim okolnostima, Khedira joj je usmjerio putanju i to je prevarilo Buffona. Nije to ni bitno, Real je napadao i pucao, prije ili kasnije bi se dogodio pogodak, pod bilo kakvim okolnostima. Juventus je bio posve bezopasan, izgledalo je kako je nezainteresiran za napad. To naravno nije bila istina. Nije nistigao razmišljati o napadu, grčevito se branio od Realove bujice. Utakmica se ipak nekako lomila sve dok Modrić nije poludio, pa je probio desni bok i asistirao Ronaldu za 3-1, bio je to silovit Lukin prodor koji je praktički bacio Juventus na koljena. Ni potom, u debelom rezultatskom zaostatku od dva gola Juventus nije mogao organizirati konkretan napad. I dalje je bio Real bolji. Zaključiti ćemo! Real nije odigrao veliku utakmicu, bolje će biti rečeno – Real je odigrao veliko drugo poluvrijeme!