Hrvatska tenisačica Donna Vekić nije se plasirala u 2. kolo Grand Slam turnira Roland Garrosa nakon što je u ponedjeljak izgubila od 34. igračice svijeta Kineskinje Shuai Zhang sa 5-7, 4-6 poslije sat i 56 minuta igre. Vekić je odlično krenula, imala je prednost od dva "breaka" i vodstvo 5-2. No, Kineskinja se vratila i poravnala je na 5-5.  Kod 5-5 Vekić je propustila "break" loptu, a Shuai Zhang je to znalački iskoristila i sa još jednim oduzetim servisom dobila je prvi set sa 7-5 . U drugom setu ponovno dobar start Donne Vekić, koja je napravila "break", ali u sljedećem gemu odmah gubi svoj servis. No, hrvatska tenisačica opet oduzima servis protivnici, ali ne uspijeva zadržati stečenu prednost, pa kineska igračica dolazi do poravnanja na 4-4. Nakon toga Shuai Zhang sa još jednim "breakom" uspijeva okončati meč u svoju korist. Bio je to njihov četvrti međusobni susret, a Kineskinja je tri puta slavila. U ponedjeljak će nastupiti još tri hrvatska predstavnika. Marin Čilić u prvom kolu Roland Garrosa igrat će protiv Latvijca Ernesta Gulbisa. Do sada su igrali tri puta međusobno i Čilić vodi 2-1 u pobjedama. Posljednji put igrali su prošle godine u Ženevi, a slavio je Čilić. Bornu Ćorića očekuje susret protiv Francuza Mathiasa Bourguea, 156. tenisača svijeta, a Ana Konjuh će u 1. kolu igrati protiv Crnogorke Danke Kovinić. Konjuh i Kovinić, koja se nalazi na 107. mjestu WTA ljestvice, igrale su četiri puta, a Crnogorka je uspješnija s tri pobjede.