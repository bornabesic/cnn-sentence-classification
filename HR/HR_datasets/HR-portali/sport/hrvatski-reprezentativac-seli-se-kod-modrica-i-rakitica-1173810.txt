Milan Badelj, neizostavni član prve postave Fiorentine, nakon tri godine provedene u Firenzi mogao bi napustiti Apeninski poluotok i preseliti u Primeru gdje već nastupaju brojni hrvatski reprezentativci Modrić, Rakitić, Kovačić... Prema pisanju Super Deportea Valencija je već poslala ponudu za 28-godišnjeg veznjaka, no Fiorentina ju je glatko odbila jer traži 12 milijuna eura za igrača koji je 2014. stigao iz HSV-a. Ipak, isti izvor tvrdi kako bi Talijani pristali na prodaju ako bi ponuda iznosila barem 7,5 milijuna eura.  Badelju ugovor istječe na ljeto 2018. godine, a teško je vjerovati da će ga produljiti. Posebice i nakon nedavne izjave njegova menadžera. - Badelj je prošlog ljeta imao nekoliko sjajnih ponuda, ali ga klub nije želio prodati. Sada mu je ostala još godina dana ugovora i mislim da je vrijeme da ode iz Fiorentine. To je najbolje rješenje i za klub i za njega - kazao je Dejan Joksimović te pohvalio našeg veznjaka ustvrdivši da on može igrati u klubu najviše razine, poput Juventusa.