Dvije godine sam na Poljudu, i ne pamtim da smo imali ovako dugi niz dobrih i efikasnih igara i pobjeda. Ali nećemo sada stati, idemo dalje, idemo pobijediti sve do kraja sezone, najavio je veznjak Hajduka Toma Bašić, najbolji među bijelima u visokoj pobjedi nad Osijekom. Toma Bašić posebno je motiviran za utakmice na Poljudu, na domaćem terenu pred Torcidom igra najbolje. Potvrdila su to i dva zadnja nastupa, visoke pobjede nad Splitom 5-2, i Osijekom 5-1. - A tko ne bi bio inspiriran na najljepšem stadionu, pred najboljom publikom - odgovorio je protupitanjem presretni Bašić, koji je i sam pomalo iznenađen svojim dobrim igrama, asistencijama i golovima. - Znao sam da mogu dobro odigrati, ali nisam bio baš toliko siguran u sebe, nisam očekivao da ću ovako brzo igrati tako važnu ulogu u momčadi, zabijati važne golove, donositi važne pobjede... Stvarno sam oduševljen, ali ostajem čvrsto na zemlji jer znam da je još puno toga ispred mene. Protiv Splita je asistirao, Osijeku je zabio dva gola i asistirao Futacsu... Bio je agresivan u obrani, rastrčan, donosio je prevagu u veznom redu... Nada se tako nastaviti i na Rujevici. - Rijeka je sigurno uzdrmana nakon poraza od Lokomotive, prvoga nakon dugo vremena. Bit će nervozni, gori im pod nogama, a nema im ni najboljeg igrača ove sezone Andrijaševića. Nije im svejedno što im mi dolazimo u punom naletu. No nas ne zanima njihova borba za naslov prvaka i tko im igra, a tko ne, mi gledamo samo sebe i želimo u svakoj sljedećoj utakmici uzeti sva tri boda. Pa i na Rujevici. Hajduk pršti od samopouzdanja, sinergija igrača, stručnog stožera, uprave i navijača na svim razinama nikad nije bila bolja, a to momčadi daje dodatnu snagu i gura je naprijed. - I nakon nekih loših igara i rezultata predsjednik i NO su stali iza trenera i nas, kao i navijači, i to nam je dalo dodatno samopouzdanje da igramo bez pritiska. Znate kako nas je trener motivirao uoči Dinama? Rekao nam je da će nakon velike pobjede i izvještaj s naše utamice biti uokviren i izvješen na Poljudu, kao što su izvješeni brojni uokvireni tekstovi o velikim pobjedama Hajduka. Nakon pobjede nad Dinamom u Maksimiru Said ga svaki dan podsjeća na obećanje. Ako dobijemo i na Rujevici, vjerujem da će se to i dogoditi... - otkrio nam je Bašić, koji se ne plaši nastupa na krcatoj Rujevici. - Atmosfera na Rujevici nije i ne može biti kao na Poljudu, ali meni je i tamo atmosfera odlična. Gledatelji su blizu, baš je nekako inspirativno igrati, a to što nas tamo redovito vrijeđaju daje nam dodatni motiv da odigramo još bolje. Svi se pitaju gdje je bio klik, zašto je Hajduk zaigrao puno bolje nego jesenas i na početku proljetnog dijela sezone. - Mislim da je klik bila baš utakmica s Rijekom na Poljudu. Nakon te utakmice smo shvatili koliko vrijedimo, a onda je uslijedila i pobjeda u Maksimiru, koja nam je dodatno podigla samopouzdanje. Mi do kraja sezone imamo svoj cilj, zacrtali smo to treće mjesto, ali želimo uzeti i što više bodova do kraja sezone, barem 70 koliko nismo osvojili jako dugo. Toma je posvećen obitelji, golove je posvetio bratiću, no nije želio otkrivati detalje, ''zna on razlog'', a dva slobodna dana iskoristio je za posjet obitelji. - Obitelj je na okupu, roditelji su tu, doputovao je i brat blizanac Jakov koji igra stopera u američkoj sveučilišnoj ligi, djevojka je isto u Zagrebu... - otkriva nam Toma, čiji je drugi brat Luka kondicijski trener Istre. Braća redovito odrade uvodni dio priprema skupa u Zagrebu. - Jakov gleda sve utakmice Hajduka i u Americi, a Luka me uvijek savjetuje da ostanem ponizan, da se fokusiram na treninge, da pazim na hranu, spavanje, kondiciju... On će jednoga dana sigurno završiti u nekom velikom klubu, jer je maksimalno posvećen nogometu. Možda i u Hajduku, da sva tri brata Bašića budu dio momčadi s Poljuda. - Mi bi to odmah potpisali, jer smo svi Hajdukovci. Putevi su nam različiti, vidjet ćemo, nikad se ne zna...  Toma je već tu, a ne planira ni brzi odlazak iako interesa ima. - Ove sezone moramo uzeti treće mjesto, a onda sljedeće korak naprijed. Želim prije odlaska u inozemstvo ostaviti trag na Poljudu, osvojiti neki trofej, plasirati se u grupnu fazu EL... Tek onda mogu razmišljati o transferu. 