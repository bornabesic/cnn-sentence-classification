Novak Đoković u ponedjeljak je proslavio 30. rođendan čime je prva petorka tenisača ušla u povijest. Svi imaju 30 ili više godina i najstariji su Top pet u teniskoj povijesti. Murray i Đoković imaju 30, Wawrinka je na trećem mjestu s 32 godine, Nadal je s 31 godinom na četvrtom svijetu, a petorku zatvara najveći svih vremena, 35-godišnji Roger Federer. Pred njima je Roland Garros na kojem je, smatra Jonas Bjorkman, trener Marina Čilića, Španjolac Rafa Nadal favorit. - Munjevito se vratio u svjetski vrh i nema sumnje da je jedan od najvećih favorita. Igrao je odlično već na tvrdoj podlozi, a kad se prebacio na zemlju, bio je još bolji - rekao je Bjorkman. Šveđanin ne smatra da će Nadalov poraz u Rimu od Austrijanca Dominica Thiema bitno utjecati na njega u Parizu, gdje je odigrao 74 meča u karijeri i 72 puta pobijedio. - Od Thiema je izgubio jer je jako puno igrao. Istina, igrao je i Thiem, imali su gotovo identičan rasporred. Možda je Thiemu malo više bilo stalo do toga da konačno pobijedi Rafu. No, u Roland Garrosu je toliko puta dobio. Ima pregršt iskustva i uvijek ga je teško pobijediti u meču na pet setova. Nema sumnje da je najveći favorit. U skupini igrača koji bi mogli ugroziti Nadala Bjorkman nije zaobišao vodeći dvojac s ATP ljestvice. - Novak i Andy znaju kako se pobjeđuje. Iako Andy nije dobro počeo sezonu, čim naniže nekoliko pobjeda i ponovno digne samopouzdanje, znamo kako opasan postaje, pogotovo pred kraj drugog tjedna. Obojica imaju tu sposobnost da podižu igru pred kraj turnira. Novak je u Rimu pokazao da igra sve bolje, a vraća se na turnir na kojem brani naslov. Kad se vraćate tamo gdje se pobijedili, uvijek ćete se dobro osjećati. Šveđanin je spomenuo da bi, ovisno o vremenu, serveri poput Miloša Raonića mogli iznenaditi, istaknuo da se s francuskim tenisačima nikad ne zna, a nije zaboravio ni 20-godišnjeg pobjednika Rima, Alexandera Zvereva. - Igrao je odlično, sjajan je na zemlji." U skupini tenisača koji mogu iznenaditi vidi i svog učenika. - Naravno, nadam se da bi Marin mogao biti onaj koji će zaustaviti Rafu - rekao je Bjorkman koji je zadovoljan Čilićevim ovogodišnjim nastupima i rezultatima na zemljanoj podlozi na kojoj je u Istanbulu osvojio svoj 17. naslov u karijer. - Prirodno je da je razočaran nakon poraza, ali iza njega je dobar tjedan - komentirao je Bjorkman Čilićev nastup u Rimu, gdje je izgubio od Isnera. - Bio je bolji od njega, ali nije iskoristio svoje prilike. Nadam se da možemo napraviti sitne ispravke u danima do početka turnira u Parizu. Čilićev ulazak u ovu sezonu nije bio u skladu s očekivanjima, s obzirom na rezultate u završnici 2016. - Posljednjih pet, šest mjeseci prošle godine je igrao ekstremno dobro, a onda je loše startao u ovu. Samopouzdanje se lako i brzo gubi, a onda su vam potrebne pobjede. Zato se mučio u prva dva, tri mjeseca. Iznenadilo ga je to što se dogodilo. Bjorkmana nije. - Vidjeli smo to i kod drugih tenisača. Oni koji su dosad igrali najbolje u ovoj sezoni su oni koji su imali najduži odmor. Nije on jedini koji je imao lošiji start. Prelazak na zemljanu podlogu donio je bolje rezultate, ali Roland Garros je jedini Grand Slam turnir na kojem Čilić još nikada nije prošao do četvrtfinala. Marinov najbolji rezultat u Roland Garrosu je osmina finala. - Ono što mu sada treba je ona razina samopouzdanja da se osjeća sigurno kad treba odigrati napadački u ključnim trenucima. Vjerujem da Marin osjeća kako su dva četvrtfinala na tri Mastersa bolji rezultat nego ono što je postigao prošle ili godinu prije toga. Nadam se da smo na pravom putu, a uvjeren sam da je doista sposoban igrati jako dobar tenis na zemlji - dodao je. Kao osmi tenisač svijeta Čilić će biti 7. nositelj na ždrijebu glavnog turnira i do četvrtfinala neće moći naići na Nadala, Murrayja, Đokovića i Wawrinke, koji su osvojili 11 od posljednjih 12 izdanja Roland Garrosa, a još su četiri puta bili finalisti.