Dinamo je raskinuo ugovor s vratarem Antom Mrmićem (20), sinom proslavljenoga vratara Marijana. Sportski direktor Zoran Mamić kaže kako je struka procijenila da mladi Mrmić nije kvaliteta za plave. – Ante je kvaliteta za prvu ligu, ali u Dinamu se kao treći vratar nije mogao nametnuti. Nije bilo prilike ni za prijateljske utakmice pa sam smatrao kako bi za njegov razvoj bilo bolje da ode – kazao je Marijan Mrmić. Ante Mrmić proveo je u Dinamu samo tri i pol mjeseca, a nije branio ni u jednoj utakmici, čak nije bio ni na klupi. A za Dinamo je danas potpisao Zvonko Pamić, nogometaš koji je u jesenskom dijelu bio na posudbi iz Bayera u Duisburgu. – Zvonko je mlad, potentan i kvalitetan vezni igrač te smo sigurni da će nam njegove igračke kvalitete itekako biti korisne. S obzirom na dugogodišnji ugovor jasno je da na Zvonka računamo danas, ali i u budućnosti – rekao je nakon završetka posla sportski direktor Dinama Zoran Mamić. Oduševljen je bio i i sam Zvonko. – Jako sam sretan što sam potpisao za Dinamo. Svi znamo što Dinamo znači, kakve Modri imaju ciljeve i siguran sam da mogu pomoći. Znam da je u veznom redu jaka konkurencija, ima niz kvalitetnih igrača, ali isto tako vjerujem u sebe i vlastite mogućnosti te se jako veselim početku priprema.