Dok se pred košarkašima Cibone danas nalazi izazov zvan Šibenik na vrućem Baldekinu, gdje ih pobjeda ostavlja u utrci za prvo mjesto uoči doigravanja, dojučerašnji član hrvatskog doprvaka Nik Slavica (20 godina, 205 cm) pred izazovom je nastupa u Ljetnoj NBA ligi. A da bi mogao igrati za ljetnu momčad nekog NBA kluba, Slavici je bilo potrebno izlazno pismo od Cibone kojeg je na koncu i dobio jer je između dvije strane ipak došlo do nagodbe. A to znači da će Cibona za igrača, od njegova budućeg kluba, ipak nešto dobiti, ali ne onoliko koliko je to stajalo u ugovoru (250 tisuća eura). Premda su u startu i jedni i drugi bili spremni tjerati mak na konac, na koncu se ipak pokazalo da je dogovor najbolje rješenje. Da sve prođe bez sudovanja i Fibine arbitraže. Nakon što je, krajem prošlog tjedna, Slavica potpisao prijedlog sporazumnog raskida ugovora, mladi je košarkaš od Cibone dobio izlazno pismo za Sjedinjene Američke Države. Prije toga bilo je zahtjeva i za izlazno pismo za Španjolsku, no to je na koncu ipak povučeno. Za nadarenog krilnog igrača to pak znači da će vrijeme do NBA drafta provesti po radnim NBA kampovima, u kojima se provjeravaju mogućnosti kandidata za NBA ligu, u nadi da će dobiti priliku dokazati se na Ljetnoj ligi. Dobra vijest za Cibonu jest i to da se iz SAD-a vratio branič Scottie Reynolds, sa samo jednim danom kašnjenja, pa će se, u završnici domaćeg prvenstva, vukovi moći osloniti na ovog kvalitetnog razigravača. >>Cedevita u Zadru doživjela sedmi ovosezonski poraz 