Liverpool je pobjedom protiv Villarreala (3:0) izborio finale Europske lige u kojem će igrati protiv branitelja naslova Seville. Utakmica će se igrati u Baselu na parku St. Jakob, a pobjednik će, uz trofej, izboriti i igranje u Ligi prvaka sljedeće sezone. Hrvatska će ponovno, treću godinu zaredom, imati svog predstavnika. Nakon Ivana Rakitića i Nikole Kalinića, ovoga puta predstavljat će nas Dejan Lovren. Hrvatski branič igra sjajno otkako je Jürgen Klopp preuzeo "redse", oduševljava iz tjedna u tjedan. Bio je junak utakmice protiv Borussije, ali i jučer je bio jedan od junaka Kloppove momčadi, igrao je odlično, a nahvalili su ga engleski mediji, ali i Uefa. Uvrstila ga je u idealnu momčad polufinala Europske lige.  "Domaćin je vodio samo 1:0, a Cédric Bakambu imao je odličnu priliku. No, tada ga je briljantnim startom zaustavio Dejan Lovren", izdvojili su na Uefinim stranicama samo jednu od niza njegovih dobrih reakcija. Njegove sjajne izvedbe za Liverpool mogu nas i djelomično rastužiti jer zbog svađe s Antom Čačićem nećemo ga gledati na Europskom prvenstvu u Francuskoj. 