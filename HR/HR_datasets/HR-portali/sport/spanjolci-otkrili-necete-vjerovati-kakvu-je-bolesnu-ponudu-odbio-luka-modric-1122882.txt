Luka Modrić prije nekoliko dana potpisao je novi ugovor koji ga s madridskim Realom veže do 2020. godine. Hrvatski reprezentativac i kapetan naše izabrane vrste bio je presretan prilikom svečanog potpisivanja, svoje oduševljenje nije skrivao. – Jako sam sretan što sam produžio ugovor s najboljim klubom na svijetu. Želim u Realu završiti karijeru, a ovim potpisom korak sam bliže tom cilju – rekao je Luka koji nikada nije skrivao koliko je sretan u kraljevskom klubu. Tamo osvaja trofeje, ima vrhunske suigrače, odlične prijatelje koji s njim ljetuju po Jadranu i Hrvatskoj rade nevjerojatnu reklamu u svijetu, omiljen je među trenerima, a poseban odnos ima s navijačima... Da je u njegovu svijetu zaista sve idilično potvrđuje i današnja priča španjolskih medija. Marca, inače jako bliska Realu, otkriva da je hrvatski nogometaš imao takve ponude da bi velika većina odmah otišla, ali Luka nije ni trepnuo. Naime, već u ljeto 2015., otkriva Marca, javili su se kineski klubovi i nudili mu godišnju plaću od 15 milijuna eura. Modrić je odbio, a Kinezi su prije nekoliko mjeseci došli s novom ponudom, još boljom. Nudili su mu četverogodišnji ugovor prema kojem bi za 12 mjeseci dobio nevjerojatnih 20 milijuna eura, što bi ga učinilo jednim od najplaćenijih igrača u povijest. Da je to prihvatio, u te četiri godine zaradio bi 80 milijuna eura, odnosno 600 milijuna kuna. Kad bi se to preračunalo, ispada da bi dnevno dobio 411 tisuća kuna! Kinezi su smatrali da im treba jedna zaista planetarna zvijezda koja bi dodatno popularizirala nogomet u Kini, što bi se odlično uklopilo u planove prema kojima žele organizaciju SP-a 2026. Luka im se, međutim, zahvalio i rekao da nema namjeru napustiti Real. Zatražio je novi ugovor koji je prije nekoliko dana i potpisan (zarađivat će sedam milijuna eura), a sada se nada da će u Madridu završiti svoju bogatu karijeru. 