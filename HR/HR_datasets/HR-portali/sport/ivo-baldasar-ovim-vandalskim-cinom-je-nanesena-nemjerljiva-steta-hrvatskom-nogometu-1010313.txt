Grad Split čekao je na službenu utakmicu hrvatske nogometne reprezentacija četiri godine, a u posljednjih 18 dobio ju je ukupno dvaput. Zato je kukasti križ na travnjaku poljudskog travnjaka snažan udarac, od kojeg se nije mogao sakriti ni gradonačelnik Splita Ivo Baldasar. - Najstrože osuđujem vandalski čin koji se jučer dogodio na travnjaku Poljuda i bacio ružno svjetlo na važan sportski događaj. Iako sam siguran da se radi o pojedinačnom činu, oslikavanje nacističkog simbola pod kojim je učinjeno najveće zlo u ljudskoj povijesti, od bilo koga i pod bilo kakvim okolnostima, zahtijeva najstrožu osudu i sankcioniranje - rekao je Baldasar i nastavio: - Ovim vandalskim činom je nanesena nemjerljiva šteta hrvatskom nogometu, Splitu i Hrvatskoj. Uvjeren sam da će policija i nadležne institucije brzo i efikasno utvrditi sve okolnosti i pronaći počinitelja. Nakon svih utvrđenih činjenica i vjerodostojnih informacija zatražit ću očitovanje organizatora i preuzimanje odgovornosti. Župan splitsko dalmatinski Zlatko Ževrnja također se oglasio povodom incidenta i bez zadrške osudio počinitelje. - Najoštrije osuđujem ovaj skandalozan čin koji je zasjenio svu ljepotu nogometa. Ovakav sramotan potez pojedinca ili skupine šteti prije svega Splitu, a u osnovi i cijeloj Republici Hrvatskoj, te nas stavlja na stup srama naspram ostalih civiliziranih i uljuđenih naroda. Počinitelji ovakvog nedjela, vjerojatno su se vodili razmišljanjem, kako nakon ovakvog, bezobzirnog čina, hrvatska reprezentacija više neće zaigrati u Splitu - kazao je Ževrnja i dodao: - Stoga pozivam vodstvo Hrvatskog nogometnog saveza, da još čvršće stanemo uz Split, kao domaćina utakmica koje su pred nama, i ne dopustimo da namjera počinitelja uspije. Split je hrvatski grad i svaka hrvatska reprezentacija je dobrodošla. Inzistiram da državne institucije žurno reagiraju i pronađu počinitelje, jer za ovaj i ovakav čin brutalnosti i iživljavanja na Republici Hrvatskoj nema nikakvog opravdanja i izgovora. >> Policija očajna, kamere na Poljudu pokrivaju samo tribine >> Šuker sazvao izvanrednu konferenciju: 'Nesumnjivo je da ćemo biti strogo kažnjeni' >> HNS: Ovo je sabotaža, kriminalno djelo! Šuker: Jako sam ljutit! >> Prijeti li Hrvatskoj nova kazna? Kukasti križ na Poljudu, Talijani se žalili Uefi 