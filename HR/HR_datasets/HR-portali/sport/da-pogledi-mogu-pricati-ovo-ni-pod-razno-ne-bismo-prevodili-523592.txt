Bila sam posebno motivirana, puno igračica javilo mi se privatno poželjevši mi sreću, rekla je Eugenie Bouchard nakon trosatne drame protiv Marije Šarapove. Kanađanka je pobijedila Ruskinju u drugom kolu Madrida 7-5, 2-6, 6-4. Bouchard se baš 'napalila' na Šarapovu koju je nazvala varalicom nakon njezinog povratka na teren po isteku 15-mjesečne suspenzije zbog pada na dopinškom testu.  Bouchard je bila među najglasnijim tenisačicama koje su kritizirale WTA i odluku da Šarapovu vrate u tenis i organizatore turnira koji Ruskinju ubacuju u ždrijeb preko pozivnica za koje se ostale igračice moraju žestoko boriti. - Ma, ona je najobičnija varalica, a varalice nemaju što raditi u sportu. Trebali su je izbaciti iz tenisa doživotno, a ne joj davati pozivnice. Pa kakva je to poruka djeci? Varajte, mi vas čekamo raširenih ruku?! - ispalila je 23-godišnja Eugenie. Sedam godina starija Šarapova bila joj je uzor, sad je ne može smisliti.  - Stojim iza toga, a vidim da dosta ljudi dijeli moj stav. Uoči meča prišle su mi igračice s kojima se inače ne družim privatno. Dobila sam i hrpu poruka iz svijeta tenisa, svi su navijali za mene. Htjela sam dobiti, zbog sebe, ali i zbog njih - rekla je Kanađanka. Ipak su se pozdravile na kraju meča, ali izgledalo je kao da ih je netko natjerao. - Što mi je rekla? Da sam dobro odigrala. I ona je dobro odigrala u svom povratku, ako to tako možemo nazvati - dodala je Bouchard (23). Kanađanka je izborila meč protiv druge igračice svijeta Njemice Angelique Kerber, a Šarapova se i dalje bori da preko renkinga izbori kvalifikacije za Wimbledon, gdje bi mogla imati problema ako bi odbor konzervativnog All England Cluba odlučivao o davanju 'wild carda' za igračicu koja je nedavno pala na dopinškom testu. - Izgubila sam, svejedno od koga i u kojem kolu, prvom ili u finalu Grand Slama, pa  ne mogu biti sretna. Razočarana sam, ali ne odustajem. Zato ću biti još bolja i osvajati Grand Slamove - rekla je Marija Šarapova. 