Negdje koncem rujna na Etihadu su nazdravljali šampanjcem. Kako i ne bi? U deset uvodnih utakmica pod novim trenerom Manchester City je pobijedio u svih deset uz impresivnu gol razliku 30:6! City je izgledao nedodirljivo, kladionice su rušile koeficijente na ionako uvjerljivog favorita u utrci za prvaka, a u trofejnoj sobi već su se čistile police za nove pokale kojih na Etihadu nije bilo posljednje četiri godine. Nitko nije rekao da će pod Pepom Guradiolom (45) odmah poteći med i mlijeko, iako se očekivalo jer na klupu je sjeo čovjek koji je u sedam sezona trenerske karijere osvojio šest naslova prvaka, ukupno 21 trofej, a i dominantni start najavljivao je happy end u prvoj godini. Međutim, uslijedio je neočekivani pad, u idućih je 15 utakmica u svim natjecanjima City slavio četiri puta i čak pet puta izgubio. Guardioli se do listopada 2016. nikad prije nije dogodio niz od šest utakmica bez pobjede! Brojke ne lažu – Guardiola, najplaćeniji trener svijeta s godišnjom gažom od 15 milijuna funti (135 milijuna kuna) bez bonusa, nikada nije lošije počeo u nekom klubu! Nakon 25 utakmica na klupi Man. Cityja doživio je već pet poraza. Za usporedbu, s Barcelonom je nakon u uvodnih 25 utakmica imao svega tri poraza, u Bayernu samo jedan, a peti poraz s Bavarcima doživio je tek u svojoj 51. utakmici!? Štoviše, nakon 25 utakmica na klupi Cityja Pep ima identičan učinak onome Joséa Mourinha s Manchester Unitedom kojeg se zbog toga “pribija na križ”. A loše vijesti po Guardiolu postaju još gore pogledom na ljestvicu, naslov prvaka mu odmiče jer Manchester City već kaska sedam bodova za Chelseajem, što je najveći zaostatak momčadi s Etihada za liderom na ljestvici nakon 16. kola još od sezone 2009./2010.! – Dajte mi vremena. Ako analizirate posljednjih mjesec i pol dana, u pravu ste, rezultati nisu u skladu s očekivanjima. Ali, moj idol sir Alex Ferguson... Trebalo mu je 11 godina da osvoji prvi naslov prvaka s Unitedom, Liverpool već 25 godina nije osvojio titulu... Treba mi malo vremena – brani se Pep, koji je pogriješio jer Ferguson je trebao sedam godina za prvi naslov. Trošio mnogo, ali uzalud U Guardiolinu obranu neki će reći kako City ima slabiji igrački kadar nego Barcelona i Bayern kada ih je preuzimao. Možda je to istina, ali Pep nigdje nije imao “otvoreni račun” kakav ima na Etihadu. U Barceloni je u četiri sezone na pojačanja dao 343 milijuna eura, u Bayernu u tri sezone na transfere 191 milijun, a u Cityju samo za jedno ljeto 213 milijuna. Posjed, što je karakteristika svih Guardiolinih momčadi, uvjerljivo je na strani Cityja (prosječnih 62 posto po utakmici), ali od tog prometa mala je zarada. Jer, koliko taj posjed donosi, potvrdila je utakmica u Leicesteru u kojoj je City čak 78 posto vremena imao loptu u nogama pa je svejedno ponižen (4:2). Problem je što su samo tri momčadi u Top 10 Premiershipa primile više pogodaka od društva s Etihada. Čak je i obrana Middlesbrougha, koji je prvi iznad crte za ispadanje, kapitulirala manje puta od Cityjeve. Guardiola se danas mora nositi s kritikama kojih je još donedavno bio pošteđen. Bivši napadač Liverpoola, danas kolumnist Daily Maila, Stan Collymore grubo ga je napao ustvrdivši kako je Pepove uspjehe kupio novac iz Abu Dhabija i Katara, a Stuart Pearce. koji je u dvije sezone vodio City optužio ga da svojim vođenjem momčadi samo zbunjuje igrače. Dobrodošao na Otok, Pep! – Kad analizirate momčadi koje primaju malo golova, kao što je Chelsea, primjećujete konstantan sastav momčadi i istu formaciju. I ja i vi već znamo njihovih 11 za iduću utakmicu. U Cityju trenutačno ni trener ni igrači ne vjeruju u način na koji pokušavaju doći do rezultata – kazao je Pearce. Odbija sve kritike Bočne udare Pep zasad izdržava ne ostavljajući dojam kako je pod stresom, odlučio je ostati dosljedan svome stilu i poručio kritičarima: “Ja se neću mijenjati!” – Igrat ćemo na moj način. Vjerujem u svoj sistem. Igrat ćemo kako sam zamislio i ispravit ćemo pogreške. Ne mogu raditi što ne osjećam. Ne mogu braniti nešto čega sam i sam svjestan, ali to neće promijeniti moja vjerovanja u nogometnu filozofiju. Ja sam prvi kojeg treba kriviti za rezultate i čelništvo kluba će odlučivati o mojoj sudbini, ali se neću mijenjati – poručio je Guardiola, koji se od pritiska pokušava otrgnuti razmišljajući o budućnosti. Svjesno šalje poruke koje se mogu protumačiti kako je ove sezone odustao od borbe za titulu. – Nikad nisam dobio otkaz, pa vjerujem da ću i u Manchesteru odraditi ugovor do kraja. Siguran sam da će iduća sezona biti bolja, a ona nakon nje još bolja – kazao je. Strpljenja je sve manje... 