Zlatan Ibrahimović je uspješno operiran, otkrio je njegov agent Mino Raiola. Napadač se ozlijedio na utakmici Europske lige, a naknadne pretrage su pokazale da se radi o ozljedi križnih ligamenata koljena i da će izvan terena biti devet mjeseci. S obzirom na to da Ibrahimović ima 35 godina, mnogi su se s pravom zapitali znači li to i kraj karijere švedskog igrača. Međutim, najprije je Ibrahimović sam objavio da se ne planira oprostiti na ovakav način, a sada je i Raiola potvrdio da ova ozljeda nije Zlatanov kraj. 'Zlatan Ibrahimović je imao uspješnu operaciju koljena. U potpunosti će se oporaviti, nije zadobio ozljedu koja će mu prekinuti karijeru', napisao je agent u priopćenju te dodao: 'Zlatan je započeo s rehabilitacijom u Pittsburghu i nastavit će oporavak pod nadzorom DR. Fua i Dr. Musahla. Zlatan i medicinski tim trenutno nisu dostupni za intervjue', napisao je Raiola. 