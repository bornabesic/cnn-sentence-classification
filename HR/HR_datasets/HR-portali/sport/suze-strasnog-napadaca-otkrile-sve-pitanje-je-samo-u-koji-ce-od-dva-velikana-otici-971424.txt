DVA gola zabio je Pierre-Emerick Aubameyang za Borussiju Dortmund u pobjedi nad Werder Bremenom 4:3 u posljednjem 34. kolu Bundeslige. Napadač iz Gabona zabio je prekrasan gol iz voleja u 42, a u 89. iz penala pogodio za slavlje, treće mjesto i izravni plasman u Ligu prvaka sljedeće sezone. Također, time je 27-godišnji Aubameyang postao najbolji strijelac Bundeslige s 31 golom, ispred Roberta Lewandowskog, koji je prvenstvo završio s pogotkom manje. Odmah po završetku lude utakmice, napadač je dobio nagradu za najboljeg strijelca, a on nije mogao suzdržati suze. Suze, ne zbog nagrade, već zbog činjenice da će na ljeto gotovo sigurno četiri godine napustiti Borussiju. Suigrači su mu krenuli u zagrljaj, a uplakani Aubameyang polako se opraštao od svih na stadionu, čime je jasno pokazao da je njegova avantura na Westfalenu, poslije 189 utakmica, 119 golova i 33 asistencije, došla pred sami kraj, jer će posljednji susret za momčad odigrati 27. svibnja u finalu Kupa protiv Eintrachta Nike Kovača.  Njega žele brojni europski klubovi, među kojima su najuporniji Milan i PSG. Talijanski klub, čiju je školu sjajni napadač prošao, želi ga vratiti na San Siro, a njegov menadžer prethodnih dana posjetio je Milano, gdje je pregovarao s čelnicima Rossonera. Aubameyang ima ugovor s Dortmundom do ljeta 2020. godine, a Nijemci traže za njega 65-70 milijuna eura. On je odbio otići u Englesku i Kinu, a čini se kako su povratak u Milan ili transfer u bogati PSG gotovo sigurna stvar, samo je pitanje hoće li se igrač odlučiti za Serie A ili Ligu 1.