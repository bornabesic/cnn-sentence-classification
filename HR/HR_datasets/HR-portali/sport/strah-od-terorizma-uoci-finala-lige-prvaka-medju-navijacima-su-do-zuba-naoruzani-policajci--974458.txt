Foto: Hina, Getty Images/Guliver Image NAJVEĆA utakmica nogometne sezone donijela je u Cardiff i najveći sigurnosni rizik pa su uoči finala Lige prvaka na ulicama tog grada pojačane mjere sigurnosti. Ovakve mjere nisu viđene još od NATO summita 2014. godine.   Ovaj put nisu razlog nogometni navijači kojih bi na stadionu moglo biti više od 70 tisuća. Razlog za veliki strah je niz terorističkih napada diljem Europe u prvih pet mjeseci ove godine. Nekoliko je utakmica ove sezone odigrano u atmosferi terora, a neki nogometaši Borussije Dortmund još se nisu potpuno oporavili od traume nakon bombaškog napada na autobus njemačkog kluba, nekoliko sati uoči četvrtfinala Lige prvaka protiv Monaca.   Nisu ni dva tjedna prošla od napada bombaša samoubojice u Manchesteru, u kojem su poginule 23 osobe, a više od 100 ih je ozlijeđeno. Napad se dogodio uoči finala Europske lige u Stockholmu, gdje je Manchester United osvojio naslov i gdje je početkom travnja uzbekistanski fanatik automobilom ubio četiri osobe i ozlijedio ih još petnaestak.  Svi se u Cardiffu nadaju da će ovo finale proći bez problema, a to bi trebali osigurati do zuba naoružani policajci koji su raspoređeni po ulicama, oko stadiona i navijačkim zonama.   "Ovo je najveća sigurnosna operacija u ovom gradu od NATO summita 2014. godine", rekao je pomoćnik šefa policije Južnog Walesa Richard Lewis.   Zbog straha od napada Millenium stadion bit će prvi put u povijesti natjecanja zatvoren, a glavni razlog je strah od mogućeg napada iz zraka, kakvi su već viđeni na Balkanu, gdje su dronovi upadali na stadione sa zastavama i pokazali kako je lako unijeti i nešto puno opasnije.  Navijači na stadion ne smiju unositi torbe, a moraju doći barem dva sata prije početka utakmice.