Iako ga izbornik Ante Čačić pokušava sakriti do posljednjeg trenutka, popis putnika na utakmicu s Meksikom svakim danom u medijima je sve popunjeniji.  Saznajemo tako da se Nikoli Vlašiću i Franu Tudoru iz Hajduka na popisu pridružio i njihov kapetan Zoran Nižić. I dok su za odluku o Vlašiću i Tudoru u Hajduku čekali da vide kako će se rasplesti borba za treće mjesto u HNL-u, Nižić je siguran putnik. Kapetan, naime, ima žute kartone i u zadnjem kolu protiv Slaven Belupa ionako ne može igrati te će se staviti na raspolaganje izborniku Čačiću. O Vlašiću i Tudoru, pak, čelnici kluba odlučili su nakon utakmice Osijeka i Dinama, a kako su 'modri' slavili, odlazak Vlašića i Tudora je očekivan.