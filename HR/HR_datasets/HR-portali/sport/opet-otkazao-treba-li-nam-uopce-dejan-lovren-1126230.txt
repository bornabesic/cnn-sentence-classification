Prošla su vremena kada se za Hrvatsku igralo jednom nogom. Sjećate li se kako su liječnici reprezentacije svojedobno, na dan utakmice sa Švedskom u Zagrebu, neponovljivom Dadi Prši vadili tekućinu iz bolnoga koljena kako bi mogao zaigrati u sudbinskom meču? I Pršo je stisnuo zube... Ili kako su se za Hrvatsku lomili Ivica Olić i Darijo Srna, nikada ne tražeći poštedu, čak ni kada su, poput bivšega kapetana, pokapali najmilije... Na žalost, takvih heroja, izranjavanih i zakrpanih ali bezrezervno odanih, sve je manje na sceni. Reprezentacija je više bankomat nego svetinja, njezin kult već godinama polako ali nezaustavljivo odumire, o čemu će posvjedočiti i najnoviji slučaj Dejana Lovrena. Još nam je dragocjen Stoper Liverpoola u životnoj formi, preporođen i razgoropađen pod Kloppovim zapovjedništvom, zamolio je izbornika Antu Čačića da ga oslobodi akcija Island i Sjeverna Irska zbog, kako navodi, privatnih razloga. Neslužbeno smo doznali kako se Dejan teško nosi s medijskim napisima o svojemu privatnom životu te je zbog toga od izbornika zatražio poštedu. Iako je Anti Čačiću to vjerojatno i dobro došlo, s obzirom na povijest njegovih burnih prepiski sa stoperom Redsa, je li nam u ovom trenutku dopušteno pitanje – treba li hrvatskoj reprezentaciji uopće Dejan Lovren? Treba li nam igrač, kako god se on zvao, koji će zbog svakoga zareza u medijima vagati hoće li se staviti na raspolaganje nacionalnoj momčadi? Ne bi li reprezentacija trebala biti iznad partikularnih interesa i ne zaboravljaju li naše zvijezde kako im je upravo reprezentacija omogućila basnoslovne inozemne transfere? Da se razumijemo: za Hrvatsku je Lovren još uvijek i te kako dragocjen, iako još od SP-a u Brazilu nije bio u prvom planu, iako ga je svojim trudom, poštenim odnosom, požrtvovnošću i kvalitetom izgurao Domagoj Vida. Srećom, osim Vide i Ćorluke, na stoperskim pozicijama imamo još i Tina Jedvaja i Mateja Mitrovića pa će Lovrenov izostanak protiv Islanđana i Sjevernih Iraca opet proći nezamijećeno. Kao što je to bilo i na Europskom prvenstvu u Francuskoj, pa i protiv Turaka u Zagrebu (kada je bio na klupi), pa onda i protiv Kosovara i Finaca kada je otkazao zbog navodne ozljede leđa. Šteta, jer malo je reprezentacija koje bi se mogle pohvaliti posjedom jednoga od najboljih premijerligaških stopera. Dok njemu očito nije previše stalo... Na Čačićevu sreću zasad još nema novih otkaza, a po svemu sudeći, sprema se ekspresni povratak kapetana Luke Modrića. Naime, naša i Realova prva violina veznoga reda posve je spremna za nastup i sve je sada u rukama njegova trenera Zidanea. Zaigra li Luka u nedjelju za Real Madrid protiv Leganesa, neće biti zapreka da sljedeće subote povede vatrene u boj protiv Islanđana. Uz doziranu minutažu jer fizički još nije u optimalnom stanju. Usput, Luka je jučer dobio još jedno priznanje. Jedini je hrvatski nogometaš uvršten na završni popis od 23 kandidata za Zlatnu loptu. Na su tom popisu još četvorica igrača Real Madrida: Cristiano Ronaldo, Bale, Kroos i Sergio Ramos. Iz popisa za Island i Sjevernu Irsku vidljiva je Čačićeva procjena kako je Pivarić “manje zlo” od Ivana Strinića na poziciji lijevoga braniča, a iz naftalina je izvukao već zaboravljenoga, 28-godišnjega Jajčanina Marina Leovca iz PAOK-a. Prvi izbor za Island je, dakako, Pivarić iako je njegova forma daleko od idealne. Dva izostanka kod Islanđana Izbornikov prvi popis zaobišao je najboljega igrača Hrvatske lige Franka Andrijaševića iz Rijeke iako je Čačić ostavio prostora za naknadni poziv, nakon što se odigra kolo ovoga vikenda. Ako je netko ove jeseni istinski zaslužio dres reprezentacije, onda je to Franko, i vjerojatno će se naći u kadru za prijateljsku utakmicu sa Sjevernom Irskom u Belfastu. Bit će to revijalka kao stvorena za Mitrovića, Leovca, Roga, Ćorića, Čopa... Izbornik Islanda Heimir Hallgrimsson suočen je s dva značajna izostanka. Ne može računati na Alfreda Finnbogasona iz bundesligaša Augsburga i Kolbeinna Sigthorssona iz Galatasaraya. Najzvučnija imena s popisa Islanđana su Emil Hallfredsson iz Udinesea, Birkir Bjarnason iz Basela, Gylfi Sigurdsson iz Swanseaja...  Čačićev popis: Danijel Subašić (Monaco), Lovre Kalinić (Hajduk), Ivan Vargić (Lazio), Vedran Ćorluka (Lokomotiv), Domagoj Vida (Dinamo Kijev), Šime Vrsaljko (Atletico Madrid), Matej Mitrović (Rijeka), Josip Pivarić (Dinamo), Tin Jedvaj (Bayer Leverkusen), Marin Leovac (PAOK), Luka Modrić (Real Madrid), Ivan Rakitić (Barcelona), Ivan Perišić (Inter), Milan Badelj (Fiorentina), Mateo Kovačić (Real Madrid), Marcelo Brozović (Inter), Marko Rog (Napoli), Ante Ćorić (Dinamo), Mario Mandžukić (Juventus), Nikola Kalinić (Fiorentina), Andrej Kramarić (Hoffenheim), Duje Čop (Sporting Gijon). Budući da za ovo okupljanje neće biti dostupan Marko Pjaca, izbornik će novoga igrača pozvati nakon odigranih utakmica ovoga vikenda. 