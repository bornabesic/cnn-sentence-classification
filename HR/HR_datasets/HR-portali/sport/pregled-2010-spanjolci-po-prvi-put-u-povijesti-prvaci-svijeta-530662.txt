Foto: AFP  NA 19. SVJETSKOM prvenstvu, koje je održano u Južnoj Africi, naslov najbolje reprezentacije globusa pripao je Španjolskoj koja se, nakon europskog, ovjenčala i svjetskim naslovom. Španjolska je postala tek osma država u povijesti kojoj je pošlo za rukom osvojiti Svjetsko prvenstvo. Kao i na pretposljednjem SP-u, u finalu su igrale dvije europske zemlje, a pobjednika su odlučili produžeci. Pred 85 tisuća gledatelja na stadionu Soccer City u Johannesburgu pogodak odluke zabio je Andres Iniesta u 116. minuti, ostavivši tako Nizozemsku i po treći put  nadomak trofeja najvećeg nogometnog natjecanja. Izgubili su i u finalu SP-a 1974. od Njemačke te četiri godine kasnije od Argentine. Vuvuzele ubijale užitak gledanja  Ukoliko na tren izuzmemo sportsku stranu, cijelo prvenstvo ostat će u sjećanju po enormno glasnim vuvuzelama, dugim trubama u koje su navijači gotovo neprekidno puhali 30 dana. Mnogima je to uništilo cijeli užitak praćenja utakmica, kako putem televizijskih prijenosa, tako i na samom stadionu, gdje su se gledatelji tužili na gubitak sluha zbog razornog zvuka koji je tulio za vrijeme utakmice. Uslijedile su peticije za zabranu vuvuzela, a mnoga natjecanja i savezi već su tada zabranili korištenje vuvuzela. U zemlji gdje većina živi u bijedi, perverzno je graditi preskupe stadione za mjesec dana SP-a Još jedna od negativnih nenogometnih stvari, svakako je i pitanje jesu li golema ulaganja u organiziranje prvenstva bila isplativa za jednu tako siromašnu zemlju, pogotovo kada se uzme u obzir da će golemi i bogati nogometni hramovi trunuti nakon što je nogometni cirkus otišao iz države. Stanovništvo praktički nije izvuklo nikakvu novčanu korist iz Svjetskog prvenstva. Španjolci jedini poraz doživjeli od Švicarske  Vratimo se nogometu. Kao što smo rekli, Španjolska je postala prvak svijeta i to sasvim zasluženo. Iako ni u jednoj utakmici nisu razbili protivnika visokim rezultatom, njihove prezentacije odavale su kako se radi o najboljoj momčadi na turniru. Čak i u prvoj utakmici na SP-u protiv Švicarske, jedinoj koju su izgubili, Španjolci su bili puno bolji protivnik. Možda jedini minus blijede su igre Fernanda Torresa bez kojeg Furija nije bila toliko ubojita u realizaciji. No, igrali su tehnički dotjeran i gotovo savršen nogomet, a nevjerojatno je kako je momčad u prosjeku bila stara svega 26 godina, što garantira još mnogo uspjeha za ovu europsku reprezentaciju, koja već dvije godine dominira reprezentativnim nogometom. Nizozemska sjajna do zadnje utakmice, u kojoj je doživjela treći finalni poraz  No nije samo Španjolska plijenila igrom na ovom SP-u. Treba svakako spomenuti i Nizozemsku, koja je veliki dio turnira igrala vrlo kombinatorno, lijepo za oko i učinkovito. Svoju najbolju igru su pokazali u četvrtfinalu protiv Brazila, gdje su čak imali rezultatski minus, ali tada su se zahvaljujući genijalnom Sneijderu i Robbenu vratili u igru i na kraju dobili utakmicu. Nizozemska je sve utakmice, osim one finalne riješila u svoju korist i to prije produžetaka. Elf za desetku Uz spomenuti dvojac, najkvalitetniji nogomet prikazivao je veliki Elf, koji se dizao iz utakmice u utakmicu. Najbolje utakmice Nijemaca smo gledali u osmini finala protiv Engleske i u četvrtini finala protiv Argentine, koje su nevjerojatnom dominacijom odlučili u svoju korist. Ono što je najvažnije, njemačka reprezentacija vrlo je mlada i sigurno ima blistavu budućnost. Prvo ime bilo je i najugodnije iznenađenje prvenstva, mladi napadač Bayerna Thomas Muller. Urugvajci najugodnije iznenađenje, Messi najveće razočaranje  Što se tiče najvećih iznenađenja SP-a, onda su to svakako dvije zemlje, Urugvaj i Gana. Prije prvenstva nitko nije pomišljao da bi Urugvajci mogli daleko, međutim, odigrali su nekoliko sjajnih partija, otvorio im se ždrijeb i na kraju su osvojili četvrto mjesto na svijetu. Pokretačka snaga Urugvaja bio je prvenstveno napadački dvojac Forlan - Suarez, koji je briljirao prošle sezonu. Što se tiče Gane, dugo jedna afrička država nije ostavila tako dobar dojam na Svjetskom prvenstvu. Gana je igrala vrlo zrelo, iako su morali igrati bez svoj najboljeg  i najvažnijeg igrača, Essiena. Samo ih je nesreća  izbacila iz same završnice, a isto mogu zahvaliti tek neiskustvu. U svakom slučaju, radi se o mladoj i talentiranoj momčadi koja u budućnosti može ponovno pomrsiti račune najboljim reprezentacije. Blamaže Francuske i Italije  Kada govorimo o razočaranjima SP-a, prvo spomenimo reprezentacije. Najveće razočarenje priredio je četverostruki svjetski prvak i branitelja naslova, Italija. Dva remija i u posljednjoj grupnoj utakmici čak poraz protiv Slovačke debelo su ispod očekivanja. Razočarali su i Francuzi, koji su skupinu završili sa samo jednim bodom, a ne može se reći ni da su tako slabi nastupi Srbije i Kameruna bili očekivani. Messi, Ronaldo i Kaka - iscjeđeni napornom sezonom ili poklekli pod teretom očekivanja? Kada govorimo o igračkim podbačajima, onda se sve svodi Messija, Ronalda i Kaku. Naime, prije početka prvenstva u javnosti je prevladavalo mišljenje kako će se sve vrtjeti oko spomenutog trojca, međutim bilo je upravo sasvim suprotno. Messi je odigrao tri osrednje utakmice u skupini, a u onoj najvažnijoj protiv Njemačke je totalno podbacio. Što se tiče Kake, on je u praktički svim utakmicama podbacio, da ne spominjemo da je čak dva puta prije isteka 90 minute zamijenjen. Na koncu, ništa nije pokazao ni Cristiano Ronaldo, izuzev utakmice s Sjevernom Korejom. Ronaldo protiv pravih protivnika nije bio nikakva prevaga, a to je ono što se od njega u Portugalu očekuje.