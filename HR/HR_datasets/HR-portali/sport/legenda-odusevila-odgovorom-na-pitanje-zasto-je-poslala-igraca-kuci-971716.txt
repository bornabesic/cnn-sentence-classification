Screenshot (Youtube) ŽALGIRIS kojeg vodi legendarni Šarunas Jasikevičius jednu pobjedu je udaljen od finala play-offa litavskog prvenstva. Jasikevičiusova momčad u polufinalu vodi 2:1 protiv Neptunasa. Mnoge je iznenadilo što u trećoj utakmici u redovima Žalgirisa nije bilo Augusta Lime, a onda je Jasikevičius u svom stilu objasnio zašto ga je pustio kući i odgovorom oduševio svijet. "Što mislim o tome? Što mislim o tome da ode zbog rođenja djeteta? Pa ja sam mu to i dozvolio... Imate li vi djecu? Kada budete imali djecu, mladiću, tada ćete shvatiti. Zato što je to maksimum ljudskog iskustva. Dobro vam je pitanje. Mislite li vi da je košarka najvažnija stvar na svijetu?" Novinar mu je odgovorio da košarka nije najvažnija, ali da je riječ o polufinalu. "Polufinale? Kome je ono bitno?" "Momčadi", odgovorio je novinar... "Momčadi? Kojoj momčadi? Jeste li vidjeli broj navijača na tribinama? Važno je? Kada budete imali prvo dijete, onda ćete shvatiti što je najvažnija stvar u životu. Dođite onda i pričat ćemo ponovno, jer ništa ne može biti ljepše od rođenja djeteta. Vjerujte mi. Nisu to ni titule ni bilo što drugo. Lima je trenutno u raju. Stvarno sam sretan zbog njega."