Hrvatska muška rukometna reprezentacija iz dvije utakmice ima i dvije pobjede na Svjetskom prvenstvu u Francuskoj, u skupini C svladani su Mađarska i Saudijska Arabija, a sljedeća dolazi Bjelorusija u ponedjeljak.  - Nema euforije nakon pobjede nad Mađarima. To smo očekivali i za Mađarsku smo se najviše pripremali. Svaka utakmica je za nas teška. Imamo dosta oscilacija i nadam se da će ih biti sve manje. Imali smo dosta lošu realizaciju protiv Mađarske, napad nam nije bio tečan kako smo htjeli. Bjelorusija se dobro opekla, šokirani su u prvom kolu i htjet će sigurno protiv jačih ekipa vratiti bodove. Izbornik Babić ih jako dobro poznaje, a i igrali smo s njima u Poljskoj. Oni su dobra momčad koja ima igrače iz uglavnom dva kluba. Poraz protiv Čilea ih je uzdrmao i sigurno je da će dati sve od sebe da poprave dojam - kazao je pomoćni trener Petar Metličić dodavši: - Moramo se dobro pripremiti i nadam se da ćemo nastaviti u dobrom ritmu, pogotovo ponoviti drugo poluvrijeme iz utakmice protiv Mađarske. Imaju fantastičnog kružnog napadača iz Francuske koji im je možda i najbolji igrač tako da ćemo se ponovno morati baviti pivotima kao i protiv Mađarske - istaknuo je Metličić što je ključno u utakmici protiv Bjelorusa. Hrvatski vratar Filip Ivić koji je sjajnim obranama u drugom dijelu presudio Mađarskoj složio se da prvi dio utakmice nije bio na dobroj razini.  - Iza nas je teška i zanimljiva utakmica protiv Mađarske. Mađari su na stisli u prvom poluvremenu, a mi smo imali mnogo promašenih šuteva. U drugom dijelu smo obranu digli na viši nivo, stisnuli smo sredinu i zasluženo smo pobijedili.Bjelorusija nije nimalo lagan protivnik. Danas svi igraju rukomet i sigurno neće biti lako. Imamo slobodan dan da se dobro pripremimo i odradimo još jedan trening. Turnir je dugačak i nema mjesta za euforiju, ali mislim da s ovakvom igrom i još ponekim popravcima u napadu i obrani možemo daleko dogurati. Znam dosta igrača iz Meškov Bresta, kako igraju, ali uz dobru analizu s Venijom mislim da ćemo se i mi vratari dobro pripremiti - zaključio je o Bjelorusiji Ivić. Utakmica Hrvatska - Bjelorusija igra se u ponedjeljak u 20.45 sati.  