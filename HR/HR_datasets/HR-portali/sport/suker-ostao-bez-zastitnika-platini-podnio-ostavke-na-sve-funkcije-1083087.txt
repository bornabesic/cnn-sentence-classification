Sportski arbitražni sud (CAS) u Lausanni u ponedjeljak je Uefinu predsjedniku Michelu Platiniju (60) smanjio kaznu sa šest na četiri godine zabrane obavljanja dužnosti, međutim Platini je odmah nakon izricanja presude najavio odlazak s predsjedničke funkcije. Podsjetimo, Francuza je najprije, kao i sad već bivšeg Fifina predsjednika Seppa Blattera, Fifin Etički odbor kaznio s osam godina zabrane obavljanja svih funkcija u nogometu. Tu je kaznu Žalbena komisija Uefe najprije bila smanjila na šest, a CAS je sad izrekao i konačni pravorijek od četiri godine zabrane obavljanja funkcije. Platini je potom najavio napuštanje jedne od najudobnijih, ali i najmoćnijih, ne samo sportskih, svjetskih fotelja... “Opravdano rigorozna kazna”... Platini i Blatter bili su kažnjeni zbog povrede etičkih pravila, odnosno zbog dva milijuna švicarskih franaka koje je Blatter 2011. godine isplatio Platiniju kao navodnu “naknadu za savjetništvo u razdoblju između 1998. i 2002. godine”! Fifin je Etički odbor tu transakciju nazvao “neetičkom”, a tročlana komisija CAS-a, nakon što je u petak čak osam sati saslušavala Platinija, na kraju je zaključila kako “nema dokaza da je plaćanje savjetničkih usluga bilo legitimno”, kao i da “Platinijevo ponašanje nije bilo etičko”... “CAS smatra da je kazna opravdano rigorozna zbog visokih funkcija Blattera i Platinija, zbog rušenja Fifina i Uefina ugleda, te zbog izostanka njihova kajanja” – kaže se u priopćenju CAS-a. – Michel je vrlo razočaran odlukom CAS-a, smatra je nepravednom i najavio je odlazak iz nogometa. Ostavku će ponuditi na sljedećem Uefinu kongresu – rekao je Platinijev odvjetnik nakon izricanja presude, a nekoliko sati kasnije oglasio se i Platini: – Podnio sam ostavke na sve funkcije u nogometu, ali ne predajem se, nastavljam bitku! Pred švicarskim ću sudovima dokazati svoju nevinost i uvjeren sam da ću ispraviti tu duboku nepravdu – rekao je Platini, nekad sjajni francuski reprezentativac, koji je u 72 nastupa za svoju zemlju postigao 41 pogodak i bio je svojedobno jedan od najboljih svjetskih nogometaša. Žale i Kosovo, Dinamo... Ovom će odlukom CAS-a, kao i Platinijevim odlaskom, svakako biti vrlo razočaran predsjednik Hrvatskog nogometnog saveza, Davor Šuker, koji je baš u Platinijevu mandatu, prošle godine na kongresu u Beču, izabran u Uefin Izvršni odbor. Šuker je bio jedan od Platinijevih miljenika, a veliku zahvalnost duguje mu i Kosovo koje je prošli tjedan na kongresu u Budimpešti postalo stalnim Uefinim članom! Nadalje, za Platinijem će svakako žaliti i klubovi izvan liga petice, poput našeg Dinama, kojima je novim formatom kvalifikacija za Ligu prvaka omogućio lakši ulazak u elitu i zaradu velikog novca. Tko zna kako će razmišljati novi Uefin predsjednik, hoće li zadržati takav format ili će se prikloniti najbogatijim klubovima, koji već dulje vrijeme zagovaraju svoje interno natjecanje bez siromašnih “uljeza”. Španjolac Angel Maria Villar posljednjih mjeseci obavlja funkciju Uefina v.d. predsjednika i tako će biti do daljnjega. Nakon izricanja konačne kazne Platiniju, kratkim se priopćenjem oglasila i Uefa, obznanivši da će se u Baselu 18. svibnja održati sjednica Izvršnog odbora, na kojoj će biti određen datum izbornog kongresa. >>Šuker i Alaev dogovorili suradnju HNS-a i Ruskog nogometnog saveza 