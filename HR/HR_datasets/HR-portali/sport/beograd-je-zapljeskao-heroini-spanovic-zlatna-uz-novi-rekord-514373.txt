Završnog dana Europskog dvoranskog prvenstva u atletici francuski sedmobojac Kevin Mayer postavio je novi europski rekord sa 6479 bodova, a srbijanska atletičarka Ivana Španović razveselila je domaće navijače u beogradskoj Kombank Areni obranivši naslov najbolje daljašice Starog kontinenta sjajnim skokom od 7,24 metra.  Mayer je za 41 bod poboljšao dosadašnji rekord koji je 2004. godine u Budimpešti postavio Čeh Roman Šebrle. Španović nije imala pravu konkurenticu za zlato jer je bila jedina daljašica u natjecanju koja je uspjela preskočiti granicu od sedam metara. Ona je to učinila triput. U drugoj seriji je skočila 7,16 m i time postavila osobni rekord. U trećoj seriji ga je poboljšala na 7,24 m što je vodeći rezultat u svijetu ove godine i sedmi rezultat svih vremena, ali su prvih šest u vlasništvu dvije daljašice, Njemice Heike Drechsler i Ruskinje Galina Čistjakova. Britanka Laura Muir je zlatu na 1500 m dodala i ono na dvostruko dužoj dionici, a za njega je istrčala novi rekord europskih prvenstava (8:35.67), baš kao što je to učinila i u subotu. Velika Britanija ima i najbržu ženu Starog kontinenta u Ashi Philip, zlatnoj na 60 metara. S dva štafetna zlata Poljska je postala najuspješnijom reprezentacijom Europskog prvenstva u Beogradu. Poljske atletičarke i atletičari osvojili su sedam zlatnih odličja, jedno srebro i četiri bronce, ukupno 12 medalja. Velika Britanija je skupila 10 odličja, od toga pet zlatnih, četiri srebrna i jedno brončano. Njemačka je treća s dva zlata, dva srebra i pet bronci. Na popisu osvajača medalja našlo se 26 europskih nacija, a među njima, nažalost, nije bilo Hrvatske. Od hrvatskih atletičara najbolji plasman i najbolji rezultat ostvario je bacač kugle Stipe Žunić, koji je osvojio peto mjesto s hicem od 21,04 metra. Ivan Horvat je bio sedmi u finalu skoka s motkom s preskočenih 5,75 m, a Ana Šimić je bila sedma u skoku u vis, nakon što je u finalu preskočila 1,89 m. Sljedeće dvoransko EP bit će održano 2019. godine, a domaćin je Glasgow. 