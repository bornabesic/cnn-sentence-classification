Košarkaši Cedevite svladali su na gostovanju domaći FMP sa 96-89 (24-19, 26-17, 19-26, 27-27) u dvoboju 13. kola ABA lige odigranom u nedjelju u Železniku .  Cedevita je na poluvremenu imala 14 koševa prednosti, koju je domaća momčad u trećoj četvrtini uspjela prepoloviti. No, s pet koševa Tonija Katića i asistencijom za Begića na otvaranju posljednje četvrtine, hrvatski prvak otišao je ponovno na 16 koševa prednosti koju je do kraja utakmice bez problema zadržao. Rashad James je s 18 koševa bio najefikasniji igrač Cedevite. Toni Katić je uz 12 poena podijelio i osam asistencija, a po 12 koševa postigli su John Shurna i povratnik u prvu momčad Scotty Hopson. Filip Krušlin je ubacio 11 poena. Najbolji strijelac FMP-a je s 18 koševa bio Jonah Bolden. Cedevita je prvu polovicu osnovnog dijela natjecanja u ABA ligi završila s učinkom 9-4, koliko ima i Cibona. Nakon nepotpunog 13. kola vodeća je Crvena zvezda s 12-0, ispred Partizana (10-3) i Budućnosti (10-2). 