Foto: AFP  POTKRAJ svake sezone pojavljuju razne priče i glasine o vozačkim postavama momčadi za iduću sezonu, pa ni ovih dana nije drugačije. Izbor je sužen jer glavnina najboljih vozača ima već zaključene ugovore za iduću sezonu Svjetskog prvenstva u Formuli 1. Tako znamo da će za Red Bull Racing voziti dosadašnji dvojac Mark Webber i Sebastian Vettel, u McLaren-Mercedesu također nema promjena i za volanom ostaju Lewis Hamilton i Jenson Buton.  Momčad iz Maranella također nije mijenjala ništa i u bolidima s propetim konjićem ćemo i iduće sezone gledati Španjolca Alonsa i Brazilca Massu. Njemačka nada među konstruktorima, Mercedes GP, se uzdaje u također njemačke vozače koji su i do sada sjedili u "srebrnim strijelama", sedmerostrukog prvaka Michaela Schumachera i Nicu Rosberga.  Sauber je potvrdio ugovore sa Sergiom Perezom i Kamuijem Kobayashijem. A Lotus je objavio da su njegovi vozači za iduću sezonu Heikki Kovalainen i Jarno Trulli. Force-India, ili po novom Sahara Force-India, će vjerojatno uskoro potvrditi svoj izbor u likovima Paula di Reste i Nice Hulkenberga.  A zadnja glasina, koja nije potvrđena ali je logična, govori o potpisu bivšeg svjetskog prvaka iz Finske, Kimmija Räikkönena, za momčad Franka Williamsa. Ice Man bi trebao voziti kao kolega sa Pastorom Maldonadom.   Trenutno bez riješenih pitanja oko vozačke postave su momčadi Lotus Renault GP, cuderia Toro Rosso, HRT i Marussia Virgin Racing. Ako pretpostavimo da kod ovih momčadi ništa nije onako kako se na prvi pogled čini, pogledajmo kako bi mogla izgledati vozačka križaljka kod ovih momčadi.   Lotus Renault GP nema problema sa popunjavanjem svoja dva bolida, ali izgleda da nemaju izvanrednog vozača. Tu ulogu je u prošlosti imao Robert Kubica, ali moramo pričekati da li će se i kada vratiti i da li će ostati na razini koju je imao prije nesreće u reliju. Vitalij Petrov i Bruno Senna imaju svoje nepobitne kvalitete ali nijedan od njih nije ove sezone pokazao ništa posebno, dok je treći vozač u Lotus Renaultu, Romain Grosjean, imao svoje prilike ali ih nije iskoristio. Možda je sada on čak i bolji izbor od spomenutog dvojca.   Scuderia Toro Rosso ima četiri vozača na popisu, uz pretpostavku da momčad ostane unutar Red Bulla što vjerojatno neće biti zadugo. Jaime Alguersuari, Sebastien Buemi, Daniel Ricciardo i Jean-Eric Vergne su u bubnju, zasada. Kako od njih ikoga izdvojiti? Alguersuari i Buemi se čine kao dobar par, ali tko može reći da netko od druge dvojice ne bi bio brži? Ricciardo je odradio solidan posao sa HRT-om, dok će Vergne biti vjerojatan izbor Red Bulla za sezonu 2013., prije nego za 2012. godinu. HRT ima drugih problema koji moraju biti riješeni prije nego se počne razmišljati o vozačkoj postavi.  U Marussia Virgin Racingu imaju jedno slobodno mjesto pošto je Timo Glock već vezan ugovorom. Njima se najviše sviđa Jerome d’Ambrosio, i svi su uvjereni kako je odradio pristojan posao, ali d’Ambrosio se mora početi bojati mladog Charlesa Pica. Mladi Pic ima novac iza sebe i pristojne rezultate, ali ima još takvih koji imaju slične uvjete. Usto, on je Francuz što mu može pomoći jer mnogo bolida pokreću Renaultovi motori, te je on jedno vrijeme izgledao kao moguć odabir za Williams ili Team Lotus. Nizozemci će stati na stranu Gieda Van der Gardea, vozača koji je još u seriji GP2 i potencijalni je kandidat za Formulu 1. Ima dobre veze i novac iza sebe, ali ukoliko želi postati vozač Formule 1 morati će se jako potruditi. A drugo pitanje je gdje će završiti sa vozačima koji bi mogli ispasti iz kombinacija za iduću sezonu. Vjerojatno će otpadnici biti Rubens Barrichello i Adrian Sutil. Oni imaju svoje vrijednosti, najviše u obliku iskustva, ali momčadi koje bi se mogle okoristiti njihovim dolaskom moraju prvo pribaviti novac.