Zdravko Mamić odjurio je sa stadiona u Varaždinu čim je Ante Vučemilović odsvirao kraj. Dinamo je prvi put nakon 12 godina ostao bez Kupa i prvenstva, a Rijeka je najbolju sezonu u povijesti kluba začinila duplom krunom. Rijeka je pobijedila Dinamo 3-1 u finalu u Varaždinu pred gotovo devet tisuća navijača i zasluženo potvrdila dominaciju u hrvatskom nogometu. Onih 5-2 s Maksimira, svima je jasno, bila je revijalna, slavljenička utakmica Rijekinih igrača koji su mamurni došli podići pehar u dvorištu najvećeg rivala. Onda je istog tog rivala nadigrala i razbila u finalu Kupa. Dinamo je prvi put pucao prema golu Rijeke nakon pola sata. U međuvremenu, Riječani su imali tri odlične šanse, a Gavranović je jednu od njih, nakon sjajne asistencije Andrijaševića, pretvorio u 1-0. Dinamo se vratio nakon prekida, a Olmo je pogodio za izjednačenje. U drugom dijelu, novi šok za Dinamo. Gavranović je kaznio anemičnu Dinamovu obranu nakon kornera za 2-1. Rijeka je nakon toga imala stopostotnu šansu, Dinamu nije pomoglo ni to što je Vučemilović oprostio Hodžiću čisti crveni karton. Zapravo, ni žuti mu nije dao, da je, Hodžić bi morao van. A van je mogao i Vešović, no Ante Vučemilović na oproštajnoj utakmici odlučio je da nitko neće van. Soudani je igrao sam, pogodio je i prečku, ali protiv ovakve Rijeke pojedinac ne može ništa. Župarić pogađa u 72. minuti za kraj priče. I početak Rijekine bajke...