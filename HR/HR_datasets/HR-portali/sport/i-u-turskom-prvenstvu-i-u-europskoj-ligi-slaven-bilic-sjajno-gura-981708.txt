Nakon još jedne pobjede s Bešiktašem, Slaven Bilić 2014. godinu završit će kao vodeći u Turskoj. To je fenomenalan rezultat s obzirom na snagu Galatasaraya i Fenerbahcea. – Raditi u Turskoj je fenomenalno, sve dok imaš željeni rezultat. Bio sam godinu dana u Fenerbahçeu i bili smo prvi u jesenskom dijelu, iskoristili smo što je Galatasaray igrao Europu, a mi smo ispali. Dok smo bili prvi, ljudi su me nosili na rukama, morao sam izbjegavati restorane – prisjetio se Otto Barić koji je na kraju bio doprvak. Barić: Super je dok si prvi – Kad više nismo bili prvi, onda više nije bilo tako lijepo. Želim Slavenu da ostane prvi iako je i ovaj rezultat sjajan jer su Galatasaray i Fener predodređeni za prvake i teško se nositi s njima. Mora biti spreman na to da će doći i teža vremena. No s ovim je rezultatima već stekao velik ugled, prvo ti mjesto donosi sve. Bude li drugi na kraju, to je dobro, ali ipak ne donosi sve. No želim im sreću, njemu i Jurčeviću koji je veliki i pošten radnik, mislim da je vrijeme da i sam uskoči u čizme prvog trenera – poručio je Barić. Kako je biti slavan u Istanbulu, osjetio je Marijan Mrmić. Bivši vratar naše reprezentacije bio je zvijezda u Beşiktaşu. – Čujem se našima u klubu, pratim što rade i to je fenomenalno. Objektivno imaju manji kadar igrača, manje su uložili od dva velika suparnika, a i dalje su prvi. Sad im dolazi veliki derbi s Galatasarayem 4. siječnja, ostanu li nakon toga prvi, imat će velike šanse za osvajanje naslova prvaka – kaže Mrmić. Tamo nije lako biti zvijezda. – A joooj, tamo je sad euforija i mora bježati od navijača, ne smije ni u grad izaći. Kad se pojavite na početku neke ulice, već na njenu kraju čeka vas sto-dvjesto navijača. Ja sam izbjegavao izlaziti. Tamo su igrači i treneri popularniji od predsjednika države, nogomet je tamo čudo. Znaju imati emisije o nogometu koje traju po pet-šest sati i nije čudo da nogometaši postanu tako popularni – zaključio je Mrmić. Pametan, vole ga mediji... Uspjeh naših trenera u ovom velikom turskom klubu ostavit će traga na njihovoj karijeri. – U Turskoj je, kao i u Rusiji, najteže stranim trenerima. Ovakav rezultat Slavena Bilića odvodi u nebesa. Koliko znam, mogao je prije Roberta Di Mattea u Schalke, imao je otvoren poziv. Znate da ga je želio HSV, a Engleska je uvijek otvorena opcija. Zapravo, Slaven može birati klub u Njemačkoj i Engleskoj, pogotovu nakon ovakvih rezultata – drži menadžer Danko Đikić. Schalke je veliki klub i pomalo je čudno da nije prihvatio poziv. – Slaven je uvijek bio korektan i želio je ostati u Beşiktaşu te posao odraditi do kraja. Daj Bože da bude prvak Turske. K tome, nemojmo zaboraviti da svoje domaće utakmice ne igraju na svom stadionu jer grade novi. U Turskoj je to veliki hendikep, jako je važno kad igraš pred svojim navijačima. Sigurno će uslijediti novi pozivi Biliću, ponuda mu neće nedostajati. – Nakon rezultata s reprezentacijom, pa rada u Rusiji u kojoj strani trener ne može uspjeti, ovo s Beşiktaşem je sjajno. K tome, on je inteligentan, zanimljiv medijima i moramo mu se diviti. Svojim radom i ponašanjem otvorio je europska vrata i drugim našim trenerima – zaključio je Danko Đikić. >> Bilićev Bešiktaš se na krilima Dembe Ba vratio na vrh