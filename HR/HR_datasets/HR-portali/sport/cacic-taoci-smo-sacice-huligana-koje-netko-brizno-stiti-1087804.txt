Nije to bilo briljantno, ali nije bilo ni loše. U prvoj test-utakmici uoči odlaska na Euro, Hrvatska je u Koprivnici svladala Moldaviju 1:0 (1:0), u utakmici rezultat koje nikako nije zrcalo zbivanja na travnjaku. Moldavci su, naime, morali otvoriti pjenušac u svlačionici nakon ovog minimalnog poraza, imali su naši nogometaši niz prilika, uzdrmali su i tri vratnice (Vrsaljko, Čop i Ćorić), no samo su jednu loptu poslali u gostujuću mrežu. Strijelac je u 9. minuti bio Andrej Kramarić nakon krasnog dodavanja Ivana Perišića, najboljeg igrača utakmice, koji je opet iskazao “supermansku” moć! Kramarić ozlijeđen Perišić je svakako igrač od kojeg ćemo najviše očekivati na Euru, njegova je forma konstantna, jednostavno se poigravao s moldavskim braničima. Andrej Kramarić dobio je jak udarac u gležanj, lijeva mu je noga bila zamotana nakon utakmice i prema prvim liječničkim procjenama pauzirat će tri-četiri dana. Koprivničanci su prvi put bili domaćini nacionalnoj vrsti, dočekali su je u svečarskom ozračju, a glavnu je ulogu imala “pleh-glazba” na glavnoj tribini. Kad su se “muzikanti” prvi put oglasili u 29. minuti, do kraja su držali veseli “štimung” na tribinama. Iako to nije bilo ono pravo nogometno ozračje, bilo je veselo i kudikamo ljepše nego kad huligani urlaju uvrede s tribina... Izbornik Ante Čačić napravio je maksimalnih šest izmjena,. Na tribini je ostavio Ćaletu-Cara i Jedvaja... - Želio sam da obrana ima najveću minutažu, pa sam u tom dijelu napravio samo jednu izmjenu, Vidu je zamijenio Schildenfeld. Iako Moldavci nisu dali jak podražaj kako bismo se uvjerili u čvrstoću naše obrane, vjerujem da će to, sa Strinićem na lijevom boku, biti korektno – smatra Čačić, koji je u nastavku dao priliku mlađim igračima. I bilo je lijepih poteza (tri Ćorićeve pete!), ali i pogrešaka, no svi su se silno trudili, želeći se nametnuti, znajući da je ovo bio jedan od glavnih testova za konačni popis za odlazak na Euro... Država ne čini ništa - Bilo je dosta brzopletosti, ali nikome ne mogu ništa zamjeriti, iskazali su silnu želju. Koliko je na ozračje u svlačionici utjecala drastična Fifina kazna, za koju ste doznali nekoliko sati uoči utakmice? - Najprije je ta kazna prilično negativno utjecala na mene, a vidio sam da su i igrači bili pogođeni. Nemoćni smo u ovoj situaciji i ne uključi li se država u rješavanje ovoga problema, bit će još i težih kazni! Taoci smo šačice huligana koje netko brižno čuva i štiti, ne znam u čijem je interesu da se ne rješava taj problem. Država se dosad nikad nije željela ozbiljno suočiti s tim problemom i zato nam se sve ovo konstantno i događa. A to je izravni udarac na nogomet, na sport, pa ako hoćete i na državu – izravan je bio Čačić. Strahujete li možda da bi Hrvatska mogla biti izbačena s Eura dogodi li se “za dom spremni” na nekoj utakmici u Francuskoj? - Ne smijem ni pomisliti na takav scenarij, ali to je svakako jedna od opcija... Ovako drastične kazne nisu slučajne, ovo nam je najveća moguća opomena uoči Eura – istaknuo je Ante Čačić. >>Čačić: Moramo ozbiljno shvatiti Fifinu poruku, ovako se teško možemo pripremati 