Nakon što je Argentina drugi put uzastopno nakon raspucavanja jedanaesteraca pobijeđena u finalu Copa Americe, i to od Čilea, Lionel Messi, koji je bio jedan od tragičara jer je promašio s bijele točke, šokirao je navijače u svojoj domovini. Izjavio je, naime, kako više neće nastupati za reprezentaciju. – Vjerujem da sam ovu odluku donio u svoje ime i u ime mnogih koji su to priželjkivali. Trudio sam se, pokušavao, ali jednostavno nije išlo – rekao je Messi i dodao: – Tako se trenutačno osjećam. Jako je tužno da nam se to opet događa, a još sam promašio važan jedanaesterac. Da, to je to...   Jednom od najboljih nogometaša svih vremena tek je 29 godina, a 11 je proveo nastupajući za gauče. Messija su teško pogodila tri uzastopna poraza u finalima, dva već spomenuta na Copa Americi te jedan na Svjetskom prvenstvu u Brazilu protiv Njemačke (1:0). Vidjet ćemo hoće li riječi koje je izgovorio "vruće glave" nakon teškog poraza dobiti i potvrdu. Jer bila bi prava šteta da ljubitelji nogometa ostanu zakinuti za njegove majstorije u slučaju da Argentina izbori nastup na sljedećim velikim natjecanjima. A osim Messija, navodno bi se još šest igrača moglo oprostiti od argentinskog dresa: Sergio Agüero, Javier Mascherano, Lucas Biglia, Ever Banega, Ezequiel Lavezzi i Angel Di María. – Postoji nekoliko igrača koji razmišljaju da više ne igraju za reprezentaciju. Nikad nije bila gora atmosfera u svlačionici – rekao je Agüero. >>Čile opet osvojio Copa Americu, Messi očajno izveo jedanaesterac i postao tragičar! 