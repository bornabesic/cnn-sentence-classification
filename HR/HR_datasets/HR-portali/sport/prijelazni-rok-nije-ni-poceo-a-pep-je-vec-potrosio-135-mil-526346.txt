Manchester City vrlo je blizu dovođenju još dva pojačanja, doznaje Goal! Naime, nakon što je potpisao Bernardo Silva iz Monaca za 50 milijuna eura, stižu i Benficin golman Ederson, te Monacov lijevi bek Benjamin Mendy. U Cityju su uvjereni da će pregovore s Benficom zgotoviti odmah nakon finala Portugalskoga kupa između Benfice i Vitorije Guimaraes u nedjelju. Dok je uvjete s Mendyjem već utvrdio, unatoč interesu Manchester Uniteda za istoga igrača. Također, meta je i Tottenhamov Kyle Walker. Ederson bi koštao oko 40 milijuna eura, što znači da bi postao drugi najskuplji golman u povijesti, nakon Buffonovih 55 milijuna kada je iz Parme 2001. prelazio u Juventus. Benfica nabija cijenu jer posjeduje samo 50 posto prava na njega, dok druga polovica odštete ide njegovom bivšem klubu Rio Avea, te agenciji Gestifute. Mendy bi, pak, mogao koštati blizu 45 milijuna. Brazilac Ederson vrlo je zanimljiv jer ima jedan od najduljih ispucavanja u svijetu! Jednom je i zabio gol iz svoga šesnaesterca, igrajući za mlađe uzraste, a lopta je dobar dio od 100 metara preletjela bez da je pala i odskočila! Poznato je da Guardiola voli golmane koji su vješti nogom, a uz Aguera i brzance naprijed, mogao bi se okoristiti takvim golmanom i u napadačkom dijelu. No, obavlja on sjajno i svoju glavnu zadaću - čuvanje svoje mreže. Ove se sezone posebno istaknuo u Ligi prvaka protiv Borussije kada je žutima 'skinuo' penal i još pet šansi, te natjerao Josea Mourinha da kaže: - Golmani su tu da obrane gol kad treba. Taj momak Ederson to čini.