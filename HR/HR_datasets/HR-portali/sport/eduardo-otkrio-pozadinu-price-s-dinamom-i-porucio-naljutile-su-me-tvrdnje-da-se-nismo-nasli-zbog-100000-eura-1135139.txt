U ponedjeljak Šahtar igra protiv kijevskog Dinama i najveći ukrajinski derbi bit će zapravo i oproštaj našeg bivšeg reprezentativca Eduarda da Silve s ovom zemljom. Eduardu istječe ugovor sa Šahtarom 31. prosinca, sigurno će promijeniti sredinu, a jedna od opcija za nastavak karijere bio je i povratak u zagrebački Dinamo... Spakirao kofere Prije nekoliko dana, dobivši informacije iz izvora vrlo bliskih Eduardu, napisali smo da od tog povratka neće biti ništa. Dudu se nije javljao na mobitel i nije nam to osobno potvrdio, međutim nismo imali baš nikakvog razloga ne povjerovati našem informatoru, koji je dosad bio filigranski točan u vezi s vijestima o Eduardu. Kao razlog nedolaska u Maksimir naveli smo neslaganje oko financijskih uvjeta – prema tim informacijama, naime, Dudu je tražio milijun eura po sezoni, a Dinamo je nudio 750.000 eura, plus razne bonuse. I činilo se da nema zajedničkog jezika... Međutim, javio nam se Eduardo i odmah rekao: – Mnogo toga što je napisano nije bilo točno. Najveća je istina zapravo da službenu ponudu od Dinama nisam ni dobio! Istina je, telefonski smo razgovarali, pokazali su zanimanje za mene i dogovorili smo se da dođu u Kijev na pregovore, međutim nisu došli. I sve je ostalo na tim telefonskim razgovorima, dakle sve ono što je bilo napisano prilično je nerealno. Drukčije je, naime, kad imate službenu ponudu pa onda odlučujete o njoj. A ovo je sve bilo nagađanje – rekao je Dudu i nastavio: – Ne osjećam se ugodno, ljutit sam jer je sve otišlo u nekom drugom smjeru. Mnogo me ljudi zvalo i slalo mi poruke, pitaju me je li doista točno da se nismo našli zbog 100.000 ili 200.000 eura, pa sam objašnjavao da to nije točno. Gledajte, ja nikad nisam rekao da se sigurno vraćam u Dinamo, nego samo da sam otvoren za razgovore o povratku! Ugovor mi istječe 31. prosinca i imam pravo pregovarati s potencijalnim novim klubom. Tako su i bili dogovoreni pregovori sa zagrebačkim Dinamom, no sve je ostalo na telefonskim razgovorima. Dakle, mnogo je toga ostalo u zraku, informacije koje su poslije stizale nisu bile točne. Ključno je u svemu da nisam mogao odbiti Dinamovu službenu ponudu kad je nije ni bilo! Pokušali smo s vama kontaktirati, ali niste se javljali na mobitel? – Bio sam zauzet ovih dana, u utorak napuštam Kijev, osim treninga i boravka u Šahtarovu kampu, spremao sam stvari za selidbu... Kakvi su vam planovi? – Krajem sljedećeg tjedna dolazim u Zagreb, na rođendansko slavlje kuma Ognjena Vukojevića, koji je nedavno postao i otac. Dolazim na odmor, jedva čekam... A nastavak karijere? Imate li neke ponude? Jesu li točne informacije da vas zovu neki klubovi iz SAD-a, Australije i Saudijske Arabije? – Točno je da postoje neki kontakti sa SAD-om i Australijom, a najavljena mi je i ponuda iz Kine. Vidjet ćemo što će biti, ne žurim se. Uglavnom, te su ponude znatno veće od one koja se spominjala oko Dinama. I zato nema nikakve logike u priči da se s Dinamom nisam uspio dogovoriti oko 100.000 ili 200.000 eura, a s druge strane imam ponudu od, primjerice, dva milijuna! Vidite li koliko tu nelogičnosti ima... A postoji li, dakle, mogućnost da po dolasku u Zagreb sjednete za stol s Dinamovim čelnicima i napokon službeno razgovarate o povratku u Maksimir? Prvo odmor pa odluka – Ha... Dolazim u Zagreb na godišnji odmor, ali uvijek je sve moguće! I ne želim ništa više o tome govoriti, da se ne bi nešto opet pogrešno shvatilo. Poštujem svoj bivši klub, rekao sam da sam otvoren za pregovore i to je to! Smeta mi i što su nakon te moje izjave mnogi mediji pisali da sam se već praktički vratio u Dinamo, to nikad nisam rekao. Kao što nisam ni odbio Dinamovu ponudu, jer službene nije ni bilo – ponovio je Eduardo i na kraju istaknuo: – O nastavku karijere sigurno neću odlučiti još desetak dana. Želim se najprije malo odmoriti pa onda s obitelji pregledati službene ponude i konačno odlučiti. Da sam želio potpisati za nekoga, to sam mogao učiniti već prije dva mjeseca. Nisam, jer želim u miru odlučiti o svemu i do dolaska u Zagreb sigurno neću ništa potpisivati – govori Dudu. 