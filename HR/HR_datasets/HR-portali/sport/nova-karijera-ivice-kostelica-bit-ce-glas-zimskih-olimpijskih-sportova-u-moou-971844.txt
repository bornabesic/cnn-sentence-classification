Foto:Hina HRVATSKI olimpijski odbor (HOO) kandidirao je četverostrukog osvajača olimpijskog srebra Ivicu Kostelića za člana Komisije sportaša Međunarodnog olimpijskog odbora (MOO), a na prijedlog svoje Komisije sportaša. Snažnu podršku Kostelićevoj kandidaturi dala je i Komisija za međunarodne odnose HOO-a, na čelu s predsjednikom i olimpijskim medaljašem Igorom Boraskom koja se sastala u ponedjeljak, 22. svibnja, u sjedištu HOO-a u Zagrebu. Dva nova člana Komisije sportaša MOO-a iz redova predstavnika zimskih olimpijskih sportova birat će sami sportaši za vrijeme održavanja Zimskih olimpijskih igara (ZOI) u Pjongčangu u veljači 2018. godine. Sportaši izabrani u Komisiju dobivaju osmogodišnji mandat, a ujedno postaju i članovi MOO-a.