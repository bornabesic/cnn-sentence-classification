Kratko vrijeme koje nogometaši naših prvoligaša imaju za odmor, pogotovo oni kojima za desetak dana počinju pripreme zbog skorih ispita u kvalifikacijama za europska natjecanja, idealno je za vjenčanja. Prvu subotu u lipnju sudbonosno "da" tako su izrekla dvojica nogometaša Rijeke, Mario Gavranović i Marko Vešović, dok se u petak svojoj Ani obećao Josip Mišić. Jedan od ključnih igrača u riječkom pohodu na dvostruku krunu, Mario Gavranović, u Švicarskoj je oženio Anitu nakon četiri godine veze. Crnogorac Vešović u Budvi se obvezao na vjernost djevojci Tamari koja je nedavno zapalila društvene mreže uvredljivom porukom prema Soudaniju. Kum je mladencima bio Markov suigrač Stefan Ristovski. Veselo je bilo i u Hajduku, u bračne vode sa svojom Anjom uplovio je golman Dante Stipica, a Marko Bencun u Međugorju je stao pred oltar sa svojom Marinom. Na vjenčanju su bili brojni bivši i sadašnji njegovi suigrači poput Mije Caktaša, Zorana Nižića, Tina Svena Sušića, Ante Roguljića, Borisa Rapaića i mnogih drugih.