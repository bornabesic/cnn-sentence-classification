Iznimno sam sretan i zadovoljan ovim potpisom, nadam se da će se suradnja i dalje nastaviti na način kako je bilo i dosad, rekao je Džanan Musa dan nakon 18. rođendana, nakon što je potpisao prvi profesionalni ugovor s Cedevitom. Talentirani bosanskohercegovački košarkaš, nakon dvije i pol godine u klubu, vjernost hrvatskom prvaku produžio je za još tri godine iako je imao i drugih ponuda. - Imam zajedničku povijest s klubom, ovdje smo svi kao jedna obitelj. Treba još puno raditi i, kao i svaka ljubav, treba se njeovati. U novoj sezoni moramo napasti ABA ligu, u Eurokupu otići što dalje uz trofeje u Hrvatskoj koje stalno moramo potvrđivati - rekao je Musa, koji igra na poziciji niskog krila. Zadovoljstvo potpisanim ugovorom nije krio ni sportski direktor Cedevite Matej Mamić. - Velik je uspjeh kluba potpisati mladoga talentiranog igrača, a to je svakako Džanan, on je naša budućnost. Od početka smo vjerovali da će tako biti bez obzira na to što je on promišljao o ostanku u klubu. Džanan ima ambicije nakon Cedevite otići u NBA, baš kao što je to prije tri godine učinio njegov sunarodnjak Jusuf Nurkić. - I mi vjerujemo u to jer je on neosporan talent. Kvalitetan je igrač i vjerujem da upornim radom može ostvariti san o NBA-u. Naravno, svi moramo učiniti sve da se to i ostvari - istaknuo je Matej Mamić. 