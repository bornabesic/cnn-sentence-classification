Rijeka je u povijesnoj sezoni stigla do dvostruke krune. Nogometaši Matjaža Keka bili su najbolji u Hrvatskoj, dokazali kako su ove sezone ipak (za klasu) bili bolji od Dinama. Jedna od glavnih karika Rijeke bio je zahvalni veznjak Filip Bradarić koji je u sjajnoj sezoni stigao i do - hrvatske reprezentacije. I oduševljavao je cijele sezone, a onda i u finalu Kupa izdominirao veznu liniju Dinama. I Bradarić se sada okreće zasluženom odmoru... - Ma što uopće reći nakon ovakve sezone?! Uzeli smo sve što se moglo, to nam je svima najbitnije. Odradili smo povijesnu sezonu, vjerujte, svima nama će ova godina zauvijek biti u glavama. O njoj ćemo prepričavati priče djeci i unucima, svi skupa moramo biti presretni nakon ovoga - rekao je Filip Bradarić, pa nastavio: - Još jednom smo svima pokazali što je Rijeka . Ovakvi smo bili cijelu sezonu, pravi smo sada bili i u finalu Kupa. Da, izgubili smo od u subotu, ali u svojim izjavama odmah svima dali do znanja da to nije bila naša realna partija. Sada smo se maksimalno pripremili, ovo je ipak bila utakmica vrijedna trofeja. Pokazali smo pravo lice, dokazali zašto smo dominirali prvenstvom. I zasluženo osvojili Kup. Jeste li očekivali ovakvu sezonu na klupskom (osvojili prvenstvo i Kup), ali i osobnom (stigli do reprezentacije) planu prije početka sezone? - Već je i prošla sezona pokazala da mi možemo parirati Dinamu , iako su modri na kraju sezone završili ispred nas. To je bilo realno, Dinamo je doista bio bolja momčad. Puno nam je igrača otišlo prošloga ljeta, stiglo je dosta novih igrača. Možda zbog toga nisam imao velika očekivanja, ali sam ubrzo vidio da svi dišemo jedni za druge, da možemo biti jako dobri. Filip Bradarić je u dahu nastavio... - Ma naše zajedništvo je bilo nevjerojatno. Cijelu smo sezonu odradili bez ijedne svađe, bez najmanjeg incidenta. I zasluženo smo stigli do dvostruke krune. A opet, teško mi je reći da sam se nadao i reprezentaciji i ovim trofejima. Zadovoljan sam i na osobnoj razini, zbog ozljeda nisam propustio niti jednu utakmicu, a tako svaki igrač može samo napredovati. Pogotovo u ovakvoj sredini. Hvala suigračima, trenerima, ljudima u klubu, ali i navijačima. Svi smo bili kao jedan, svi smo dali svoj doprinos za povijesni uspjeh Rijeke. U pet ovosezonskih utakmica bili ste puno bolji od Dinama... - Svi znamo da smo u subotu na Maksimiru bili loši. Ali, prije toga smo u tri utakmice dokazali da smo bolji. No, znate kako je kod nas: čim smo izgubili jednu utakmicu, svi su pomislili kako kreće naš pad. I mislili da je Dinamo bolja momčad. Ali, mogli ste vidjeti naše izjave poslije tog poraza, svi smo znali da to nije bilo naše realno izdanje. Ma mi znamo koliko vrijedimo, to smo sada i pokazali. Skidam kapu svim suigračima, svatko je od njih dao zadnji atom snage za momčadski uspjeh. A to se vidi na rezultatu. Sada opet kreće - fešta... - Haha, da mi je netko prije sezone ponudio osvajanje dva trofeja s Rijekom, rekao bih mu da ću slavit i piti ako treba i dva mjeseca! Ma svi bi pristali na to! No, tu je i naš trener odradio dobar posao, dobro nas je držao i nije nam dao previše opuštanja. Sva sreća, ipak je trebalo osvojiti taj Kup. To nam svima puno znači. I što dalje, razmišljate li o inozemstvu ili Europi s Rijekom? - Za sada mi je jedini fokus bila utakmica u Varaždinu, stvarno sam htio taj trofej kad smo već došli do finala. A sada slijedi zasluženo odmor. Nedavno sam potpisao novi ugovor s Rijekom, tu sam stvarno jako zadovoljan. Sretan sam zbog svih ljudi u klubu što su nam omogućili takve uvjete i pružili takvu priliku za uspjeh. Zbog tih sam ljudi i ja odradio ono što se od mene očekuje, pa postao još bolji igrač. Moja budućnost? Sve ćemo vidjeti u dogovoru s klubom, ali ja sam igrač Rijeke. Oprostite, ponosan igrač Rijeke - zaključio je Filip Bradarić.