EUROPSKA nogometna federacija (UEFA) na Europskim U-17 prvenstvima za dječake i djevojčice u nokaut fazi testirala je novi sustav izvođenja kaznenih udaraca. Novi sustav poznat je pod imenom ABBA i osmišljen je kako bi ravnomjerno rasporedio pritisak na igrače prilikom izvođenja kaznenih udaraca, nakon što utakmice u regularnom dijelu i produžecima završe bez pobjednika. Po (do)sadašnjem modelu kazneni udarac izvodi igrač jedne, a potom igrač druge ekipe. Izvodi se pet serija, a ako je potrebno nastavlja se serija po serija. Uefina studija je pokazala kako klubovi i reprezentacije koji prvi izvode jedanaesterce imaju 60 posto izgleda za pobjedu, što im daje nepravednu prednost, smatraju u krovnoj nogometnoj organizaciji Starog kontinenta. Uefa je analizirala više od 1000 izvođenja od 1970. do 2013. godine. "Istraživanje je pokazalo kako su igrači koji drugi izvode jedanaesterce pod većim pritiskom, posebice nakon što se odradi prvih pet serija," poručili su nedavno iz UEFA-e. Prema novom sustavu jedanaesterci će se izvoditi po sustavu ABBA. Prvi jedanaesterac izvodit će igrač iz ekipe A, potom će iduća dva izvoditi igrači iz ekipe B, pa iduća dva opet iz ekipe A i tako sve dok obje ekipe ne izvedu po pet udaraca. (AB-BA-AB-BA-AB). Istim načinom će se nastaviti i ako nakon prvih pet serija neće biti pobjednika.   Prvi su takav sistem isprobale ženske ekipe Norveške i Njemačke, čiji je meč završen rezultatom 1:1, pa su za prolaz dalje morale izvoditi penale po novom ABBA sistemu. Njemačka je pucala prvi penal i promašila. Zatim je Norvežanka stavila loptu na bijelu točku, ali je i ona bila neprecizna. Tek je njena suigračica koja je šutirala nakon nje bila precizna. Njemice su promašile oba sljedeća šuta. Ipak, iako su promašile svoja prva tri udarca, ostale su u trci do kraja, a zahvaljujući svojoj vratarki uspjele su preokrenuti rezultat. Pogledajte i sami kako izgleda novi penal sustav.