Izbornik košarkaške reprezentacije Aco Petrović objavio je širi popis reprezentativaca koje očekuje na pripremama za Eurobasket (31. kolovoza - 17. rujna). Na popisu je 28 imena uz dvije rezerve o kojima će odlučiti nakon turnira u Kini. - Lista je široka jer moram imati spremnu opciju a, b i c. Znamo da će Bender i Zubac igrati Ljetnu ligu koja završava 22.7. te još ne znamo što su im klubovi pripremili nakon toga. Treba vidjeti što će biti sa Žižićem i Bostonom. Imam u glavi idealnu postavu, no moram biti spreman za sve - rekao je izbornik Petrović te otkrio da je na popisu i Marko Popović. Iskusni play vraća se u reprezentaciju nakon 2011. godine i nastupa na Eurobasketu u Litvi. - Marko je rekao da želi igrati i već sad je počeo s pripremama za sve ono što nam slijedi. To me jako veseli, on nam je jako važan, a to se posebno vidjelo na Olimpijskim igrama u osmini finala protiv Srbije kad je Ukić već u 17. minuti imao tri prekršaja te sam neko vrijeme igrao bez playa. Marko bi nam tada jako pomogao. Nakon sjajnih uspjeha prošle godine reprezentacija je ponovno u centru pažnje, a vjera u njihove uspjehe veća je no ikad. - Prošlo ljeto je bilo sjajno, ali nakon OI sam vidio što nam treba kako bi bili još bolji, a Pop se uklapa u tu sliku. Rekao je da je spreman sjediti i na klupi 40 minuta ako treba ili pak 20 minuta raditi žestoko na parketu. Sve u službi momčadi. Iako je rekao da ovo ljeto uzima odmor od reprezentativnog dresa, na popisu je i ime Marija Hezonje. - Nakon travnja kad je to rekao nisam razgovarao s njim, ali stavio sam ga na popis jer nam taj profil igrača treba. Kad ću sastavljati listu 14 igrača koji idu na Eurobasket volio bih da on bude na njoj. Nazvat ću ga negdje oko 10. srpnja da ga pitam da li se nešto promijenilo u njegovim razmišljanjima. Bilo bi mi drago da je jer nam treba, ali neću ga na ništa tjerati. Pripreme počinju 10. srpnja, a prijateljske utakmice Hrvatska će igrati s Ukrajinom i Slovenijom. - Nadam se da će nam to biti dovoljno vremena da se pripremimo za prvu utakmicu na Europskom prvenstvu protiv Mađarske 1. rujna. Osim Hezonjina statusa, zabrinjava me i ozljeda Luke Babića. Uvjerava me da će biti spreman, no vidjet ćemo - zaključio je Aco.