Foto: Getty Images/Guliver Image PREMA pisanju vodećih engleskih medija, poznati su datum i mjesto na kojem bi svoj veliki revanš trebali odraditi novi svjetski boksački prvak Anthony Joshua i njegov posljednji suparnik, legendarni Vladimir Kličko. Joshua je prošlog mjeseca nokautirao Klička i ujedinio svjetske titule u teškoj kategoriji, a odmah nakon spektakularnog meča obojica su izrazila želju za revanšom. Joshua ima samo jedan problem, IBF inzistira da prije revanša s Kličkom brani taj pojas ili ga se odrekne kako bi što prije mogao odraditi borbu s Ukrajincem. Dok Britančev menadžment rješava taj problem, još se čeka odgovor Klička koji zasad nije aktivirao klauzulu iz ugovora koja mu garantira revanš s Joshuom. "Ja vjerujem da će do revanša doći i zato već gledamo datume", rekao je Joshuin promotor Eddie Hearn. U međuvremenu, Englezi otkrivaju kako bi se sljedeća borba dvojice teškaša trebala održati ujesen ove godine na Principality stadionu u Cardiffu, koji je slobodan 28. listopada. Joshua je najavljivao svoj povratak u ring u studenom, ali planove mu remete ragbi utakmice na stadionu u to doba godine.   "Razgovori oko mjesta borbe još su u tijeku", rekao je Eddie Hearn dodavši da je listopad bolja opcija od prosinca. Iako je velški nacionalni stadion, koji ima pomični krov i prima 75 000 ljudi, zasad favorit za borbu Klička i Joshue, Hearn tvrdi da trenutno vodi razgovore i u Las Vegasu, Kini i Dubaiju. Na Wembleyju je prvu borbu gledalo čak 90 tisuća ljudi.   "Joshuu boli rame, Kličko je imao tešku borbu, lice mu je razbijeno. Još par tjedana svibnja, cijeli lipanj i nakon toga će već početi razmišljati kako je vrijeme za povratak treninzima. Ako i počnu s pripremama u kolovozu, imat će rujan i sve do kraja listopada, pa bi im taj datum mogao odgovarati", objasnio je Hearn. Kličko trenutno uživa s obitelji u Miamiju i još nije donio odluku o planovima za budućnost. Ipak, iz njegovog tabora stižu informacije kako želi odraditi drugi meč s prvakom i pokušati vratiti titulu u svoje ruke.