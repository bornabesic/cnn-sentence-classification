NAKON povrede igrača Spursa Kawhija Leonarda, Warriorsi su u prvoj utakmici finala Zapadne konferencije iskoristili slabost gostiju u obrani te preokrenuli utakmicu u svoju korist (113:111). Prije meča kod kuće imaju prednost 1:0, a mnogi vjeruju da je serija već riješena jer se ozlijedio Leonard, igrač bez kojeg su Spursi druga momčad. Vidjelo se to nakon što je napustio teren.  Njegova ozljeda bila je glavna tema razgovora nakon utakmice. Što se dogodilo?  Nakon što je Leonard uputio loptu prema košu, igrač Zaza Pachulia pokušao ga je zagraditi. U trenutku kada je snagator Warriorsa napravio korak unatrag, Leonard je doskočio na njegovo stopalo i ozlijedio se.  Zbog ozljede svog igrača burno je reagirao trener Gregg Popovich i Pachuliju optužio za opasnu igru i nesportsko ponašanje. U medijima se raspravlja o tome je li Pachulia namjerno učinio taj potez.   Leonard smatra da je to bilo slučajno, ali osebujni Popovich ima svoj stav o tome, a i metode kojima mobilizira momčad nakon poraza.   "To je opasna igra i nesportsko ponašanje. Jednostavno, to je nešto što ni najgorem neprijatelju ne bih napravio. I baš me briga je li postojala namjera ili nije. Pa i za ubojstvo iz nehaja ljudi završavaju u zatvoru," ljutito je rekao Popovich.  Osvrnuo se i na slične prijašnje Zazine poteze na terenu.  "Sjetimo se njegove igre u Dallasu kada je bacio Kawhija na pod, zgnječio mu ruku i skoro je slomio. To je bilo krajnje nesportski i bezobrazno."  U Zazinu obranu stali su njegovi suigrači, među kojima je David West. On smatra da to nije namjerno učinio i da je Zaza samo radio ono što najbolje zna - igrao je za pobjedu svog kluba.  "Jako radi na tome da poboljša svoju igru, trudi se i dobro igra. Samo želi pobijediti i to je sve što ću reći. On je agresivan momak, ali takav je oduvijek."  Na Greggove optužbe ubrzo je odgovorio i Pachulia.   "Zaista mi je žao. Da se to barem nije dogodilo...Učinio sam što sam morao u tom trenutku. Morao sam spriječiti njegov šut. Da barem nije naletio na moje stopalo... Iskreno, nisam imao pojma da sam ga nagazio sve dok se nisam okrenuo i vidio ga na podu. Čim je uputio loptu prema košu, okrenuo sam se i išao u kontru."