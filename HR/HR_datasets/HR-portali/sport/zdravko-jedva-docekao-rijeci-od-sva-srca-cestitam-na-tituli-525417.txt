Pa kad je Rijeka prije pet godina skoro ispala iz lige, ja sam im pomogao igrački, logistički i savjetodavno. Učenik je nadmašio učitelja i ja sam ponosan. Bravo za ljude iz Rijeke, Kek i ostali rade fantastičan posao i zaslužili su ovo - rekao je Zdravko Mamić u četvrtak za srpski Arenasport. Danas se na Rujevici slavi naslov poslije uvjerljive pobjede na Cibalijom, a samo nekoliko minuta poslije, njegova spremna čestitka ugledala je svjetla dana. Dinamov savjetnik nije štedio na komplimentima rivalu. Ma, jedva je Zdravko to dočekao. Evo što je poručio Riječanima: Igračima, upravi na čelu s predsjednikom Damirom Miškovićem, kao i treneru Matjažu Keku te njegovim suradnicima čestitam na osvajanju njihovog prvog, povijesnog naslova nogometnog prvaka Republike Hrvatske! Svjedoci smo da su njihova ulaganja, trud, vizija, rad i želja za napretkom posljednjih godina podigli kvalitetu hrvatskog klupskog nogometa, te su ove sezone nagrađeni fantastičnim uspjehom u nikada uzbudljivijoj završnici MAXtv Prve lige. Nadam se da će uzbudljivost i sve veća koncentracija kvalitetnih klubova u domaćem prvenstvu privući na stadione mlađe navijače, te potaknuti vladajuće strukture na intenzivnije ulaganje u sve lošiju infrastrukturu naših nogometnih klubova. Rijeci još jednom od srca čestitam, te im želim da u najboljem svjetlu predstave hrvatski nogomet u kvalifikacijama za UEFA Ligu prvaka!