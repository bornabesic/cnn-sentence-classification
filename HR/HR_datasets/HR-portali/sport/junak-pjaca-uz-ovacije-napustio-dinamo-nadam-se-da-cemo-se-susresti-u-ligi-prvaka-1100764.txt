Marko Pjaca danas je odigrao odličnu utakmicu za Dinamo i u svom oproštaju od kluba postigao dva gola u pobjedi protiv Vardara 3:2. Pjaca je ostavio srce na terenu, bio je to emotivan dan za njega i htio se svojim trudom i zalaganjem zahvaliti navijačima za svu podršku koju je godinama od njih dobivao. – Nisam mogao zamisliti ljepši oproštaj od Dinama. Sve je završilo dobro, prošli smo dalje, a ovo mi je bio prekrasan oproštaj, u svom gradu, u svom klubu... Osjećao sam malu tremu, ali sve je dobro prošlo. Hvala Dinamu, dečkima u budućnosti želim sve najbolje i puno uspjeha – kazao je Pjaca koji je dobio ovacije cijelog stadiona kada je u 85. minuti izlazio iz igre. Svi na stadionu ustali su i zapljeskali sjajnom zagrebačkom dečku koji je puno toga dao Dinamo i sada je ostvario zasluženi transfer. – Nadam se da ćemo se susresti Dinamo i ja u Ligi prvaka – kazao je Pjaca koji očito još uvijek ne smije otkriti ime novog kluba dok ne prođe liječnički pregled, iako se zna da će otići u Juventus. Marko Rog također je čestitao Pjaci na svemu. – Čestitam Pjaci i želim mu svu sreću. Marko je to zaslužio – kazao je Marko Rog. >>Dinamo na krilima sjajnog Pjace pobijedio Vardar i prošao u treće pretkolo LP-a