Derbi između Dinama i Rijeke (sutra na Rujevici u 19 sati) mogao bi biti iznimno bitan za sudbinu Cice Kranjčara. Dinamov trener upisao je dva poraza, od Osijeka i Lyona pa su krenule priče da će u slučaju da izgubi od Rijeke morati potražiti novi posao. Bivši trener Dinama i nekadašnji hrvatski izbornik Ćiro Blažević ne slaže se s takvom politikom kluba. Ćiro smatra je Dinamova uprava neozbiljna jer je klub prodao važne igrače, a nije doveo pojačanja. "Pričekao sam nekoliko dana, želio sam pročitati što vele mediji, novinari i stručnjaci nakon teškog poraza Dinama na startu  natjecanja po skupinama u Ligi prvaka. Sve sam pažljivo pročitao i mogu se složiti s dobrim dijelom onih koji tvrde da za razlog Dinamovog kraha nikako, ni pod kojim uvjetima, ne može biti trener Zlatko Kranjčar. Moja je misao, nakon svega viđenog, da je Dinamo prošao – kako se tržilo tako se i spržilo. Prodavajući najbolje igrače neposredno prije nastupa u Ligi prvaka suludo je bez obzira kolike novce dobili za te igrače. Uostalom, tko vam tvrdi da ti igrači ne bi i podigli svoju cijenu da su za Dinamo nastupali u Ligi prvaka. Prema tome, napadati Kranjčara za debakl u Lyonu ne samo da je kontraproduktivno i u krivom smjeru, nego je i pomalo bezobrazno. U toj utakmici Dinamo je izgledao poprilično nemoćan, napose u prvom dijelu utakmice, tek kad su nogometaši Lyona posve riješili utakmicu u vlastitu korist malo su se opustili i Dinamo je kao došao do zraka, pa pogodio dvije vratnice. Ne, to nije prava slika Dinama. Prava slika Dinama bila je u onih prvih pola sata kada zagrebački nogometaši nisu mogli doći do lopte koliko ih je jako pritiskao Lyon. A Lyon je, pak, igrao bez petorice najboljih igrača i to dovoljno dokazuje o razlici u kvaliteti te dvije momčadi. Eh, da je Dinamo imao one koje je prodao, napose Pjacu i Roga, onda bi se tu moglo nešto zakuhati, postaviti igru oko njih. Uostalom, uvijek se igra postavlja oko najboljih igrača. Zgodno je rekao nakon utakmice trener Kranjčar: “Igrali smo točno toliko koliko vrijedimo”. Ni manje, ni više, pun pogodak od izjave. Čitam sad kako Dinamov predsjednik Barišić upozorava Kranjčara da ne smije izgubiti u nedjelju u prvenstvenoj utakmici u Rijeci inače će dobiti otkaz. Neozbiljno do krajnjih granica, pa kakvu ste momčad čovjeku ostavili. Ovo nije samo upozorenje, nego i svojevrsna ucjena. Držim da je Zlatko Kranjčar posao radio najbolje kako je znao s momčadi koja mu je dodijeljena", poručio je Ćiro na svojoj službenoj stranici. 