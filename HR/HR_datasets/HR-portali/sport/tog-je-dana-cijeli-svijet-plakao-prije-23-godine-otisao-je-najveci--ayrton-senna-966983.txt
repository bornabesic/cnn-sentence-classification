PRIJE točno 23 godine najveći vozač u povijesti Formule 1 Ayrton Senna poginuo je u 34. godini, zabivši se pri brzini od preko 300 km/h u zid, u zavoju Tamburello, na stazi "Enzo i Dino Ferrari" u Imoli. Iako je poginuo mlad, živio je ipak dovoljno dugo da postane jedan od najvećih vozača u povijesti. Odradio je 161 utrku, upisao 41. pobjedu i uzeo tri naslova prvaka. Bio je sjajan pilot velike karizme. Rođeni pobjednik, s posebnim trikom: "Nisam želio pobijediti u utrci, nego u životu". Samo dan ranije, na istoj stazi, na treningu poginuo je Austrijanac Roland Ratzenberger i te dvije tragedije, a posebno taj 1. svibanj 1994. godine, posve su izmijenili povijest Formule 1 i sporta općenito. Legendarni Brazilac u karijeri se 39 puta našao na postolju. Triput je bio svjetski prvak, a ostao je zapamćen kao kralj kvalifikacija i najbolji vozač po kiši svih vremena - Kišni čovjek, zvali su ga.  Njemu u čast nazvane su i brojne prometnice i ulice od Brazila do Engleske. Njegova pobjeda iz Španjolske 1986. sa samo 14 tisućinki prednosti ispred Nigela Mansella (Williams-Honda) slovi kao treća najtješnja pobjeda u povijesti Formule. Malo je poznati to da je u Senninu bolidu kobnog dana pronađena austrijska zastava koju je nakon utrke namjeravao podignuti Ratzenbergeru u čast. Prije utrke smrti, Senna je s kolegama iz F1 uspio isposlovati sigurnosne promjene u sportu. Iako je prošlo 22 godine od njegove smrti i iako su u međuvremenu svijetom oktana zavladali neki drugi kraljevi, jasno je da je njegovom smrću Formula 1 izgubila nemjerljivo puno. Nije on bio samo jedan od prvaka, statistička znamenka u niski prvaka.  On je bio umjetnik zbog kojeg su taj sport zavoljeli i oni koje Formula ne zanima, pa čak i oni koje sport ne zanima uopće.  Karizma koju je ovaj Brazilac imao bila je jedinstvena. Mnogi su ga voljeli, mnogi i nisu, no on se razlikovao od ostalih i bio je i ostao je jedan od najboljih ikada. Ne samo u Formuli. Veliki Ayrton Senna.