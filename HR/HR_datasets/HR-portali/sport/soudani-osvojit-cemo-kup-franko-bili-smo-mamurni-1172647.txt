Trostruki strijelac Hilal Soudani bio je junak Dinamove uvjerljive pobjede (5:2) protiv novog prvaka - Rijeke. - Uzeo sam loptu s ove utakmice za uspomenu, potpisali su je moji suigrači i trener. Ide na posebno mjesto u stanu. Ovo je bila jedna od mojih najboljih utakmica u Dinamu i drago mi je da smo završili prvenstvo ovakvom lijepom pobjedom. Igrali smo dobro i dokazali to rezultatom. Čestitam Rijeci na naslovu prvaka. Ipak, u srijedu je još finale Kupa i vjerujem da ćemo mi osvojiti taj trofej ako budemo igrali kao danas - kazao je Soudani, a njegovo mišljenje dijeli i napadač Armin Hodžić. - Sretni smo zbog pobjede i zbog naše dobre igre. Nismo dopustili Rijeci da dođe do bodova, posebno zato što smo igrali kod nas doma na Maksimiru. Vjerujem da im nećemo dati da uzmu duplu krunu, a mi ako ćemo ovako igrati sigurno osvajamo Kup - uvjeren je Hodžić. Dinamov bek, Josip Pivarić, čestitao je Rijeci na naslovu. - Zaslužili su naslov, bili su bolji tijekom cijele sezone. No, ovu pobjedu ne može nam nitko oduzeti! Željeli smo pokazati da smo moćni, odigrali smo ovo za svoj obraz i gušt - kazao je Pivarić, a radostan je bio i mladi Dani Olmo. - Jako sam sretan zbog svog prvog pogotka u prvenstvu. Odigrali smo odličnu utakmicu, slavili protiv novih prvaka i sad se pripremamo za finale Kupa u srijedu. Rijekin junak Franko Andrijašević naglasio je kako bi utakmica bila potpuno drugačija da je odlučivala o naslovu. - Ovaj tjedan smo više razmišljali o dodjeli medalja i pehara. Bili smo malo mamurni, sigurno se ne bismo opijali i razbijali glave da je ova utakmica bila odlučujuća - rekao je Andrijašević i dodao: - Ovo nije ugodno, ali neće nam pokvariti slavlje. Osvajanjem naslova ispunila mi se velika želja, ne znam kako bih podnio da sam otišao na zimu i ovo propustio.