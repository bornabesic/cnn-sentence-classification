Košarkaši Clevelanda teško izborenom domaćom pobjedom 109-108 protiv Indiane krenuli su u obranu naslova NBA prvaka, a gostujuća momčad je propustila posljednji napad koji bi im donio trijumf u prvoj utakmici ovogodišnjeg doigravanja odigranoj u subotu. Pacersi su u posljednjem napadu tražili mogućnost da ga završi njihov najbolji igrač Paul George, ali su ih u tome udvajanjem spriječili domaći igrači. George je dodao loptu C. J. Milesu koji je na isteku vremena uputio šut iz driblinga, ali je lopta došla samo do prednjeg obruča te je tako propala prilika Indiane da šokira aktualne prvake i 'ukrade' im prednost domaćeg terena. "Samo sam molio da lopta ne uđe. Naša misao vodilja za taj šut je bila da lopta može biti kod bilo koga, samo ne kod Paula Georgea", izjavio je neposredno nakon dvoboja vođa Clevelanda LeBron James koji je završio dvoboj sa 32 koša, 13 asistencija, šest skokova i tri osvojene lopte. Kyrie Irving je za pobjednike ubacio 23 koša uz šest asistencija i dvije vrlo važne ukradene lopte u završnici. Smith je postigao 17 poena, a Channing Frye 11 za Cavse koji su prošle sezone u doigravanju na putu do velikog preokreta u finalu, od 1-3 do naslova, u dvobojima s momčadima iz Istočne konferencije izgubili samo dvije utakmice, obje od Toronta. Cleveland se u ovom dvoboju mučio, iako je momčad Tyronna Luea vodila većim dijelom utakmice, a najviše sa 12 koševa u završnici treće četvrtine. Međutim, Indiana je serijom 11-0 od 42. do 45. minute zaostatak od 9 koševa pretvorila u prednost 105-103. Uslijedila je serija Cavsa 6-0 koju je prekinuo Paul George tricom 40 sekundi prije kraja. Ipak, George nije dobio priliku svojoj momčadi donijeti veliku pobjedu, iako je sa 29 koševa, sedam asistencija i pet skokova bio najbolji igrač Pacersa. Lance Stephenson je ubacio 16, a Jeff Teague 15 koševa. Druga utakmica ove serije, u kojoj će Cleveland ponovn biti domaćin, na rasporedu je u noći s ponedjeljka na utorak, u 1 sat iza ponoći po srednjoeuropskom vremenu. 