Nakon točno dvije godine Petra Martić ponovno će se naći u glavnoj konkurenciji nekog Grand Slam turnira. Pošlo joj je to za rukom na Roland Garrosu na kojemu je 2012. igrala osminu finala (poraz od Kerber). Nakon laganih pobjeda u prva dva kola kvalifikacija, 26-godišnja Splićanka se u završnom krugu morala pomučiti u srazu s Ukrajinkom s belgijskom putovnicom Marynom Zanevskom, 111. tenisačicom svijeta. Na kraju je ipak postigla tijesnu, ali slatku pobjedu sa 7:6 (3), 6:7 (2), 7:6 (5). U konkurenciji sedam naših Petra je tako povećala broj hrvatskih predstavnika na Otvorenom prvenstvu Francuske u tenisu na sedam. Ostali su saznali i suparnike u prvom kolu (Petra će u ždrijeb biti ubačena naknadno). Marin Čilić dobio je status sedmog nositelja (nema Federera) a suparnik na startu bit će mu Letonac Ernests Gulbis, trenutačno 225. tenisač svijeta, protiv kojega Međugorac vodi s 3-1 u pobjedama. Prođe li Gulbisa, Čilić u drugom kolu ide na boljeg iz dvoboja Delbonis - Kravčuk. U eventualnom četvrtfinalu suparnik bi mu mogao biti Wawrinka. Suparnik Borne Ćorića u prvom kolu bit će Francuz Mathias Bourgue (156.), dok se Ivo Karlović najprije sastaje s kvalifikantom a u mogućem drugom kolu suparnik će mu biti pobjednik susreta Mannarino - Zeballos. U konkurenciji tenisačica Mirjana Lučić-Baroni postavljena je za 22. nositeljicu a suparnica u prvom kolu bit će joj Turkinja Cagla Buyukakcay (156.). Ana Konjuh kao 29. nositeljica ide na Crnogorku Danku Kovinić (107.), a Donna Vekić na Kineskinju Shuai Zhang, 32. nositeljicu. U središtu pozornosti je ipak branitelj naslova Novak Đoković koji rezultatski pad želi zaustaviti uz pomoć novog trenera Andrea Agassija s kojim već radi u Parizu. - S Novakom tek počinjem učiti trenerski posao. Kad me Novak nazvao prije tri tjedna ja sam prvo rekao ne. No, supruga Steffi mi je rekla da ipak to prihvatim, da će mi se svidjeti. Dogovorili smo Pariz, a poslije ćemo vidjeti - otkrio je Agassi. Sigurnost najveća briga Nakon terorističkog napada u Manchesteru, organizatori Roland Garrosa pojačali su mjere osiguranja. Za sigurnost natjecatelja i posjetitelja ove će godine brinuti više od 1200 čuvara. - Sigurnost sudionika turnira i gledatelja naša je najveća briga - istaknuo je šef osiguranja Jacques Le Mene.