Rijeka je novi prvak Hrvatske! Matjaž Kek odradio je vrhunski posao ove sezone, napravio jedno od većih iznenađenja u povijesti Prve HNL. Rijeka je prvi put u svojoj povijesti stigla do ovog trofeja, Kvarner noćas neće spavati. Matjaž Kek i ovu je utakmicu odradio na sebi svojstven način. Slovenski strateg cijeli je dvoboj vodio uz aut-liniju, vikao na svoje igrače i kod rezultata 4:0. Jednostavno, Kek je u utakmici bio do samog kraja, a onda na press konferenciji dočekan velikim pljeskom... - Dogodilo se čudo, ali i to se dogodi jednom u životu. Dugo smo ovo čekalo, ovo nije samo naše prvenstvo, ovo je za sve one kojima je Rijeka u srcu. Za sve generacije igrača Rijeke, za sve generacije stručnih stožera, ali i za sve koji su patili i vjerovali u ovaj rezultat - rekao je Matjaž Kek, pa dodao: - Zasluženo smo osvojili prvenstvo, imali smo izuzetnog konkurenta u Dinamu koji nam nije dao disat do zadnjeg daha. Ali, sve smo to otrpjeli, pa po kvaliteti i ponašanju zasluženo postali prvaci Hrvatske. Komplimenti igračima, hvala svima koji su me trpjeli ovdje, ali i čovjeku koji je sve ovo skupa pokrenuo. Damire, hvala ti. Kako se vi sada osjećate? - Gledajte, nogomet će se igrati i sutra, ali ovo je sada trenutak za slavlje. Zadovoljan sam, svjestan da smo nešto veliko napravili. O ovoj utakmici neću puno filozofirati, to smo brzo riješili i guštali u nogometu uz navijače. Jeste li igračima dali sada slobodan dan? - Bit će sada 2-3 dana pijanstva, a onda dolazi triježnjenje i nogomet. Znam kako je nekima ovdje teško još od 1999. godine, i zbog njih smo dali sve od sebe. Krvarili smo cijele sezone, igrali nogomet i zbog toga smo prvi. Nekada smo ga igrali bolje, nekada slabije, ali smo igrali nogomet. Što dalje? - Sljedeći trening nam je u utorak navečer, a onda kreću pripreme za Kup. Još prije toga imamo jednu revijalnu utakmicu u Maksimiru, ali želimo i taj Kup. Malo tko je prije početka sezone vjerovao da će Rijeka odlučivati o svemu u hrvatskom nogometu, a mi imamo veliku priliku. Sada ćemo svi biti ludi 3-4 dana, a onda nogomet ide dalje. Ovo su naši dani ponosa i slave, čestitam još jednom igračima iz srca. Vjerujte mi da sam danas doista najsretniji čovjek na svijetu. Hoće li predsjednik Mišković braniti u Maksimiru? - Nema šanse, pa budite ozbiljni - završio je Kek.