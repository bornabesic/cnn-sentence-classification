Futsal Dinamo izbačen je iz završnice hrvatskog malonogometnog Kupa nakon što je u dvije utakmice pobijedio Kijevo Knin 14:4, ali mu igrači u sportskim iskaznicama nisu imali potvrde da im je plaćena članarina za 2017. godinu. Klub se oglasio priopćenjem koje donosimo u cijelosti: Nakon bezrazložnog kašnjenja i nakon gotovo mjesec dana dobili smo odluku komisije za žalbe Hrvatskog nogometnog saveza kako je odbijena naša žalba te je Futsal Dinamo izbačen iz završnice „Hrvatskog nogometnog kupa u malom nogometu“ u koju smo se plasirali pobijedivši Kijevo Knin ukupnim rezultatom 14:4. Klub je kažnjen jer je Futsal Dinamo dvoboj protiv Kijeva u Kninu, 21. siječnja 2017., odigrao s ekipom kojoj nije u sportske iskaznice udarena, a niti plaćena članarina za 2017. godinu. Kao što smo naveli u očitovanju na vijest o diskvalifikaciji Dinama iz kupa, Klub prihvaća odgovornost za administrativni propust neovjeravanja iskaznica, za koji smo sami krivi i ovim se putem još jednom ispričavamo našim članovima, navijačima, igračima i sponzorima zbog nastale situacije koja je finalno rezultirala diskvalifikacijom iz kupa. Naša namjera nije opravdavati se i ukazivati na krivnju nekog drugog, međutim dužni smo obavijestiti članove o jednom puno kompleksnijem i većem problemu od našeg administrativnog propusta koji je ispravljen već idući dan. Naime, iako je u odluci navedeno kako je Dinamo izbačen iz kupa zbog neplaćene članarine Zagrebačkom nogometnom savezu, napominjemo da mi još uvijek nismo dobili obračun za plaćanje članarine kao što vjerujemo nisu dobili ni ostali klubovi koji se natječu u kup natjecanju i prvenstvu. Također, odgovorno tvrdimo kako većina klubova, koji su u 2017. godini igrali utakmice osmine finala Hrvatskog kupa, nije platila članarinu budući da se obračun za istu, prema ustaljenoj praksi, šalje tijekom godine. Jedina razlika u odnosu na ostale klubove jest ta što Dinamo pred uzvratnu utakmicu protiv Kijeva u Kninu, nije imao ovjerene iskaznice za igrače pri ZNS-u, a za taj propust nije propisana sankcija. Upravo se na toj činjenici temeljila naša žalba. Izbačeni smo jer nismo platili članarinu, koju nisu platili niti drugi klubovi, a naš krimen je neovjeravanje iskaznica, što jest administrativni propust, ali prilično beznačajan u odnosu na izrečenu radikalnu i najveću sportsku kaznu – izbacivanje iz natjecanja koje smo izborili na sportskom terenu. Ovim putem dužni smo upoznati članove na nedosljednu praksu i nejasne propise HNS-a koji utječu na regularnost natjecanja, a mogli bi utjecati na daljnju regularnost i u prvenstvu. Ako je uvjet za igranje „Hrvatskog nogometnog kupa u malom nogometu“ plaćanje članarine za igrače, zašto se obračun za članarine ne šalje prvog tjedna siječnja svake godine od strane matičnih saveza? Futsal Dinamo je prošle godine (2016.) obračun za članarine dobio tek u travnju, a u tekućoj godini još ga uvijek nismo dobili! Futsal Dinamo se trudi poštovati propise maksimalno, a ispadamo najkažnjavaniji klub lige kao da je natjecanje besprijekorno organizirano, a situacija je upravo suprotna. Ponavljamo, ne želimo kukati i prebacivati krivnju na druge i snosit ćemo odgovarajuće posljedice, ali ne želimo da nas se radikalno kažnjava i za najmanje propuste te da se za naš klub primjenjuju stroži kriteriji nego za druge. Želimo određivanje jasnih i nedvosmislenih pravila koji će za sve klubove vrijediti jednako. Želimo da HNS i tijela zadužena za futsal napokon postanu servis i pomoć klubovima u svrhu boljitka samog sporta. Želimo jednaki status za sve! Zbog događaja koji se u posljednje vrijeme događaju u hrvatskom futsalu, a odnose se na odnos HNS- a prema klubovima, izbacivanje Futsal Dinama iz kupa, Solina iz lige, afere oko mogućeg izbacivanja Albone Potpićan iz natjecanja, zatražit ćemo sazivanje Plenuma klubova na kojem ćemo pozvati ostale klubove kako bismo raspravljali o aktualnoj situaciji u hrvatskom futsalu. Ako sada nije vrijeme za sazivanje takve sjednice, onda ne znamo kada je! O svim daljnjim postupanjima Kluba i odlukama obavijestit ćemo svoje članove i navijače kao uvijek do sada, dok ćemo predmetnu situaciju vezanu uz naš propust detaljnije pojasniti članovima na predstojećoj skupštini kao što smo prethodno i najavili. Također, pozivamo sve navijače da nas podrže na sljedećoj tekmi protiv Vrgorca u nedjelju u 18:30 u Dvorani II Doma sportova. Ova borba nije lagana i zato nam vaša podrška znači neizmjerno puno. Dinamo – to si ti!, stoji u priopćenju Futsal Dinama. >>Za više sporta posjetite našu novu Facebook stranicu Večernji list - Sport 