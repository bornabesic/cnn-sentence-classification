Vaterpolisti Juga CO u finalu Lige prvaka u subotu će igrati protiv mađarskog predstavnika Szolnoka, branitelji naslova su u polufinalnom dvoboju završnog turnira u Budimpešti svladali favorizirani Pro Recco sa 10-9 (4-2, 2-2, 3-4, 1-1), dok je potom Szolnok svladao drugog mađarskog predstavnika Eger sa 7-5 (1-2, 2-0, 2-1, 2-2). Po dva gola za Jug CO postigli su Luka Lončar i Javier Garcia, a po jednoga su dodali Maro Joković, Pavo Marković, Josip Vrlić, Felipe Perrone, Hrvoje Benić i Paulo Obradović. Filip Filipović s četiri i Sandro Sukno s dva gola predvodili su Pro Recco. Szolnok su do finala predvodili Andrija Prlainović i Aaron Younger sa po tri gola. Finale se igra u subotu od 16.45 sati. Dubrovčani su naslov prvaka Europe osvajali 1981., 2001., 2006. i 2016., dok će Szolnoku ovo biti prvi nastup u finalu Kupa ili Lige prvaka. Od 15.15 sati Pro Recco i Eger će igrati za treće mjesto. Ranije u petak je u dvoboju za peto mjesto Brescia svladala Olympiakos sa 8-5.