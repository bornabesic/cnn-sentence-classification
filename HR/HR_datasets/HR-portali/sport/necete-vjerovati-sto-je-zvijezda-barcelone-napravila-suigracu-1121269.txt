Nogometaš Barcelone Gerard Pique jedan je od onih koji se brine za dobru atmosferu u svlačionici. Španjolski nogometaš prilično je glasan i uvijek cijeni dobru zabavu, ali je u intervjuu rekao da njegovim suigračima to baš ne sjeda uvijek najbolje. Po tom mu je pitanju, kaže, bilo bolje dok je igrao za Manchester United. - Obožavam britanski humor, to sam posebno volio u Manchesteru. Kada im prodaš neki trik, oni se ne naljute, već gledaju kako da ti vrate. Ovdje u Barceloni moj humor ne prolazi uvijek, neki suigrači se naljute. Radio sam i tu neke nepodopštine, kao primjerice ispustio gume na suigračevu automobilu, ali to je neusporedivo s onime što sam radio u Unitedu. Pique se prisjetio što je napravio Patriceu Evri. - On je naručio tenisice iz Nikea, čekao ih je mjesecima jer su bile posebne. Na njima su bila ispisana imena njegove djece i bile su prepune detalja. Kad ih je napokon dobio, mi smo čekali da se ode tuširati, a onda smo napravili malu lomaču i spalili ih. Sve smo to snimali i poslali mu na mobitel, prepričao je anegdotu Pique pa nastavio: - Kad bi netko u Unitedovu svlačionicu došao s nekakvom šminkerskom i skupom majicom, mi bismo ju obavezno navukli na lutku s kojom se vježba pucanje slobodnih udaraca. Bila je to svlačionica puna duha. 