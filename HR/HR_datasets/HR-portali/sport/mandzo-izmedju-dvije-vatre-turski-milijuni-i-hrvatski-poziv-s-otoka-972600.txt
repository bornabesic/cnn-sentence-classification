Foto: Getty Images / Guliver Image MARIO MANDŽUKIĆ igra jednu od najboljih sezona u karijeri. Hrvatski napadač jedan je od najvažnijih igrača Juventusa, koji je već osvojio Kup i Scudetto, te će 3. lipnja u Cardiffu protiv Reala loviti naslov prvaka Europe, na koji čeka 21 godinu.  Također, ako uspije slaviti, Stara dama će stići do povijesne trostruke krune, što nikada nije uspjela učiniti. Mandžo ima ugovor do ljeta 2019. godine, a talijanski velikan još mu nije ponudio produžetak suradnje. A, to žele iskoristiti West Ham i Slaven Bilić, ali i turski Bešiktaš, koji je već krenuo u napad na Hrvata. Lider turskog prvenstva (ima četiri boda više od Bašakšehira dva kola prije kraja) spremio je veliki novac i spreman je ponuditi 31-godišnjem Mandžukiću plaću od čak sedam milijuna eura po sezoni, čime ga žele nagovoriti da dođe u Istanbul. Međutim, ponovno je aktualan i West Ham. Bilić, tvrde engleski mediji, želi iskoristiti odličan odnos s igračem s kojim je surađivao u reprezentaciji Hrvatske dok je bio izbornik i pokušava ga nagovoriti da dođe u London.  Još uvijek je nejasna budućnost bivšeg igrača Marsonije, Zagreba, Dinama, Wolfsburga, Bayerna i Atletica, te je sve moguće tijekom prijelaznog roka na ljeto, kada će sigurno biti jedna od najvažnijih tema na Apeninima.