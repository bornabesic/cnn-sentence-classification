Prvo od četiri uzastopna gostovanja Dinamovi su nogometaši očekivano rezultatski uspješno apsolvirali svladavši Bjelovar (2:1) u osmini finala kupa. Slijede okršaji u Zaprešiću (subota, Inter), Sevilli (srijeda, Sevilla) i Splitu (nedjelja, 6. studenoga, Split), nakon tih dvoboja bit će mnogo toga jasnije kad je riječ o Dinamovoj sadašnjosti, ali i budućnosti. Plavi, naime, više nemaju pravo na pogrešku u Prvoj HNL i trener Ivajlo Petev svakako će naglasak staviti na utakmice u Zaprešiću i Splitu, ali nikako ne smije zanemariti ni dvoboj Lige prvaka u Sevilli. Iako su šanse za prezimljavanje u Europi nestale, Dinamo mora nešto pokušati napraviti i nikako se iz Andaluzije ne smije vratiti posramljen, pune mreže... Pogrešne procjene i potezi No, neće to biti lako ostvariti. Pa iako su, od dolaska Peteva, u domaćim natjecanjima plavi ostvarili tri uzastopne pobjede, malo je razloga za osmijeh u Maksimiru. Pokazalo se to i u Bjelovaru, zapravo svaka nova utakmica sve više razotkriva neke pogrešne procjene i poteze, ali i stanje u svlačionici. I nikakvo opravdanje za lošu izvedbu u Bjelovaru nije izostanak nekoliko najpoznatijih imena. Jer, ako ostatak izvrsno plaćene momčadi ne može nadigrati i nadtrčati amatere iz Treće lige, mahom 18-godišnjake, onda je suvišno razgovarati o njihovu ostanku u Dinamu nakon zime. K tome, Petev još nije standardizirao sastav, pa zapravo nitko ne može reći da ovo što je ponudio Bjelovaru u tom trenutku za njega nije bio i – najjači Dinamov sastav!? Pretjerujemo? Nimalo! Sjetimo se, uostalom, sastava koji je Bugarin sučelio Sevilli, tu postavu ne bi nitko nikada pogodio. A igralo se u Ligi prvaka... Na žalost, predvidjeli smo da će Petev jednom odlukom zabiti – “autogol”! Kockanje vratarima nikad nije dobro, a trener je posve mirnu i jasnu situaciju čudnom odlukom o vraćanju već do tada uzdrmanog (a sad nakon Bjelovara i definitivno psihološki labilnog!) mladca Šempera među vratnice prebacio u turbulentne vode. Preselio je, naime, Livakovića bez ikakvog razloga na klupu, nakon što je dobro branio u nekoliko utakmica. I sad Petev ima dvojicu nervoznih vratara koja strahuju od pogreške. A u takvoj je situaciji izvjesno da će ta pogreška brzo doći – vidjelo se to već u Bjelovaru! Ne shvaćamo kakvu je poruku (i kome?) Petev želio poslati rečenicom da kod njega “ne postoje prvi i drugi vratar”, nego će “odlučivati od utakmice do utakmice”! To se tako ne radi, uvijek se mora znati tko je prvi vratar. Jonas nije razočarao... A ovako je Petev na najboljem putu da – izgubi obojicu! Vidjet ćemo, dakle, tko će braniti u Zaprešiću, iako nekakva logika nalaže da to bude Livaković. U tom slučaju Šemper će biti još uzdrmaniji, no ostane li Livaković na klupi, njegovu će frustraciju biti teško izliječiti. Petev se, eto, doveo u situaciju u kojoj nikako ne može biti pobjednik i jedan će vratar (ako ne i obojica!) svakako biti žrtva trenerske neodlučnosti. Previše bi prostora zauzelo daljnje nabrajanje Dinamovih mana, spomenut ćemo samo da istječe svaki razuman rok da, primjerice, Knežević i Fiolić pokažu barem nešto zbog čega zaslužuju plavi dres! Lijepo je to što su mladi, ali mladost sama po sebi nije, ne smije i ne može biti razlog igranja u Dinamu... Čude i neki obrati u klupskoj politici. Donedavno je, naime, bilo neprijeporno da će plavi otkupiti Jonasov ugovor od Flamenga. I bio bi to odličan potez, to je zadnji vezni kakav je plavima potreban. Međutim, u zadnjih desetak dana pojavile su se glasine da Dinamo odustaje od Brazilca jer “nije kreativan”!? Pa nije zato ni kupljen – doveden je poglavito zbog destrukcije i agresije. I to vrlo dobro radi (samo je u Lyonu podbacio) i nije jasno zašto je taj transfer sad navodno upitan. Ako netko očekuje da će Jonas, uz sve ono što radi, još biti i najbolji asistent i strijelac, onda ima ozbiljan problem u razumijevanju ove igre... 