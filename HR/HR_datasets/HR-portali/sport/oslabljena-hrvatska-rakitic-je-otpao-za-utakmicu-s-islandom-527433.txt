Ivan Rakitić otpao je za kvalifikacijski susret protiv Islanda. Ante Čačić tu je vijest danas objavio na okupljanju hrvatske nogometne reprezentacije. Naši su se najbolji nogometaši okupili ispred zagrebačkog hotela As pa odmah krenuli prema Sv. Martinu na Muri gdje će odraditi prvi dio priprema za gostovanje na Islandu... - Od svih pozvanih koje ste mogli pročitati na reprezentativnom popisu s nama neće biti Ivana Rakitića, on je oslobođen ove akcije. Poslije finalne utakmice Kupa kralja protiv Alavesa, konzilij Barceloninih liječnika poslao je zamolbu da Rakitića oslobodimo ove reprezentativne akcije. Naš je nogometaš puno igrao ove sezone, a sada ima akutnu upalu donjeg dijela trbušnog zida, tzv. preponskog dijela i preporuča mu se odmor. Razgovarao sam s Rakitićem i složili smo se da preskoči Island - rekao je Ante Čačić pa nastavio: - To je u skladu s onim što stalno govorim, mi želimo i paziti na naše igrače. Omogućiti im da budu spremni, da uvijek budu u pravom ritmu. Za Island neću pozivati nikakvu zamjenu za Rakitića. Tko bi umjesto Rakete mogao uskočiti u prvi plan? - Na to vam još ne mogu odgovoriti, pred nama je još šest treninga, ima dovoljno vremena za takva razmišljanja. I pronaći ćemo pravu opciju - rekao je Čačić...