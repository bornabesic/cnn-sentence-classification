Izvršni direktor HNS-a Damir Vrbanović, nakon zasjedanja Skupštine Saveza u Westinu, osvrnuo se na najnoviju uputu Središnjeg državnog ureda za sport, po kojoj se od Saveza traži da se striktno drži Zakona o sportu. – Sada smo dobili spoznaje kako taj ured tumači propise drugačije nego što smo ih mi tumačili i argumentima obrazlagali. Želim reći da smo taj dokument ozbiljno promotrili, pokrenut ćemo procedure i raditi kako to nalaže Zakon o sportu – kazao je Vrbanović i dodao: – Mi i dalje osporavamo dva članka, u osnovnom tekstu uočili smo nepravilnosti i neke neprovedivosti tog zakona, to za sada nema veze sa sportom. Radi se tek o tehničkoj pogreški i načinu interpretacije samog članka. Ovaj zakon po nama ide na sramotu onih koji su ga donijeli, ali nije bilo niti će biti ikakve drame. Vrbanović objašnjava kako ustavna tužba koju je HNS podnio na ovaj zakon ne odgađa njegovu primjenu. A županijski savezi dobit će u roku od 48 sati od Kuće nogometa uputu kako se ponašati. – Iznenadio nas je takav dokument. Mi smo u kontaktima s premijerom i ljudima iz Središnjeg ureda za sport čuli da se sprema novi zakon. Objeručke smo to prihvatili, a i sada tvrdimo da je to najbolji način za sve, da se napravi novi Zakon o sportu. Ovo nije ništa dramatično, ali mislimo da bi trebalo kvalitetnije riješiti čitav niz pitanja o sportu. Amaterski klubovi predstavljaju 99,3 posto županijskih saveza, dok na profesionalne klubove odlazi samo 0,7 posto. Stoga mislimo da treba voditi više računa o amaterskom sportu – naglasio je Vrbanović. Prihod 202 milijuna kuna Razmišljate li o ostavci s obzirom na kazneni postupak koji se vodi protiv vas? – U Hrvatskoj prilikom svakog postupka unaprijed postoji presumpcija, odmah se ‘zna’ da je netko kriv. Ali sportski su postupci specifični, tu ima puno maglovitih poslovanja. I takve stvari rijetko mogu razumjeti ljudi koji nisu u sportu. U ovom postupku sud je jedino mjesto gdje se mogu braniti. Imamo opsežnu dokumentaciju koja nam ide u prilog, imamo i stotine svjedoka. I Dinamo je na svojoj Skupštini naveo kako nije oštećen, pa zašto bih sada dao ostavku? Ali, ako budem kriv, znat ću se adekvatno ponašati i snositi odgovornost – zaključio je Vrbanović. Predsjednik HNS-a Davor Šuker indirektno je najavio da će se i 2018. godine kandidirati za prvog čovjeka Saveza. – Obiđite male, amaterske klubove i nađite nekoga tko mi neće dati potporu. Vjerujem da će biti protukandidata, a tko zna, možda budem i jedini kandidat – naglasio je Šuker, koji je skupštinare HNS-a nazvao “najzdravijim tkivom našega društva” (!?) i hladno prešao preko pitanja o mišljenju Janičina ureda. – Najvažnije je da mi pobijedimo Ukrajinu, uzmemo nova tri boda. I da se sve naše reprezentacije kvalificiraju na europska i svjetska prvenstva – naglašava predsjednik. Dotaknuo se utakmice Meksiko – Hrvatska 27. svibnja u Los Angelesu. Načuli smo da bi Savez od nje trebao uprihoditi 300.000 dolara. – Znamo da ovo nije Fifin termin pa klubovi ne trebaju dati igrače. No mi ćemo opet skupiti 16-20 igrača, a dobili smo pozitivne natuknice naših igrača koji bi voljeli sudjelovati u toj utakmici. Vidjet će Los Angeles, još jednom zaigrati za reprezentaciju, a svi znamo da je svaki odlazak u Aziju ili SAD odlična prilika HNS-u za dobru zaradu – kaže Šuker. Kad smo već kod financija, HNS je 2016. godinu završio u plusu od 6,4 milijuna kuna. Prihodi u protekloj godini iznosili su 202 milijuna, a rashodi 195,6 milijuna kuna. Šuker je u svom uvodnom izlaganju skupštinarima naglasio važnost utakmice protiv Ukrajine 24. ožujka u Zagrebu izrazivši se slikovito: – Ta utakmica je naša bitka za kisik. Želimo od nje napraviti najbolju utakmicu u povijesti hrvatskog nogometa – kazao je među ostalim Šuker podsjećajući na poražavajući podatak kako Hrvatska već dvije godine nije igrala službenu domaću utakmicu s publikom. >> HNS prihvatio ostavku Damira Miškovića, godinu završio sa 6,4 mil. kuna plusa 