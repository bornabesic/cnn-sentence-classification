Rijeka je u Puli propustila napraviti korak prema naslovu. Imala je Kekova momčad meč loptu, ali je protiv Istre igrala samo 1:1. Riječani su pobjedom mogli imati sedam bodova prednosti pred Dinamom koji je u utakmici ranije kod kuće izgubio od Hajduka sa 0:2. Sedam kola prije kraja prvenstva razlika između vodeće Rijeke i Dinama iznosi pet bodova. Utrka za naslov i dalje je otvorena. Zadrži li Rijeka pet bodova prednosti do maksimirskog derbija u zadnjem kolu, postat će prvak. No izgubi li Kekova družina u nastavku dva boda, a Dinamo pobijedi sve do predzadnje utakmice, tada plavima za naslov treba pobjeda protiv Rijek s tri ili više golova razlike. Naime, u slučaju bodovne izjednačenosti, odlučuju međusobni susreti. U dosadašnja tri dvoboja bila su dva remija i Rijekina pobjeda na Rujevici od 5:2 nakon koje je Cico Kranjčar dobio otkaz. Do kraja prvenstva Rijeka kod kuće igra protiv Osijeka (25.4), Intera (29.4), Hajduka (13.5) i Cibalije (20.5), a gostuju kod Lokomotive (6.5.), Slavena (17.5) i u zadnjem kolu kod Dinama (27.5).  Plave do kraj sezone čekaju još domaći okršaji protiv Cibalije (29.4), Istre (17.5) i Rijeke (27.5), te igraju u gostima kod Slavena (25.4.), Intera (6.5.), Splita (13.5.) i u predzadnjem kolu kod Osijeka (20.5). Bit će neizvjesno i zanimljivo do kraja prvenstva. 