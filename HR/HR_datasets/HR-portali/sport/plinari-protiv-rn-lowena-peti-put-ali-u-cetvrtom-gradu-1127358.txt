Rukometaši PPD Zagreba danas (18.15 sati) su gosti RN Löwena, u utakmici 6. kola elitne skupine Lige prvaka. Zanimljivo je da će zagrebaši protiv Löwena igrati peti put u gostima, i to u četvrtoj različitoj dvorani. Prvo su igrali u Karlsruheu, zatim u Mannheimu (dvaput) te Rotu, a danas će igrati u Fraport Areni u Frankfurtu. RN Löwen je jedini klub u Europi koji je svoje međunarodne utakmice igrao u čak sedam različitih dvorana, u šest gradova. Najčešće su domaćini bili u SAP Areni u Mannheimu gdje su odigrali ukupno 21 utakmicu. Potom po broju domaćinstava slijede Karlsruhe (12), Rot (9), MWS dvorana u Mannheimu (8), Eppelheim (5), Frankfurt (4) i Östringen (1). Domaćini, a u stvari gosti – Politika kluba bila je da se slabije utakmice igraju u manjim dvoranama u okolici Mannheima, a one veće i značajnije u SAP Areni u Mannheimu koja je sagrađena za potrebe Svjetskog rukometnog prvenstva 2007. godine – rekao je Davor Dominiković koji je jednu sezonu igrao za Kronau-Östringen, klub čiji je nasljednik danas RN Löwen. Kad smo već kod hrvatskih rukometaša, osim Dominikovića, u ovom klubu, čije je sjedište u Mannheimu, igrao je još Ivan Čupić, a branio Roko Peribonio, sin hrvatskog vratara Tončija. Ako ste mislili da RN Löwen domaće utakmice igra u gradovima koji su blizu Mannheima, malo ste se prevarili. Primjerice, danas će “plinare” ugostiti u 85 kilometara udaljenom Frankfurtu, a igrali su u 70 kilometara udaljenom Karlsruheu. Östringen je udaljen 45, a Rot 37 kilometara. I zato ne iznenađuje što u dosadašnje četiri utakmice u Frankfurtu nijednom dvorana nije bila puna. Rekord zasad drži francuski Montpellier koji je u Fraport Areni gledalo 3400 gledatelja. Kapacitet dvorane je 5000 sjedećih mjesta. Zagrebaši bi mogli barem nadmašiti ovosezonski rekord jer je Celje gledalo 1270, a Kristianstad 1312 gledatelja. – Možda je uzrok slabog posjeta to što se utakmice održavaju radnim danom, jer je Löwen domaćin četvrtkom – istaknuo je Silvio Ivandija koji još ne zna za poraz otkako je sjeo na klupu PPD Zagreba. U svom kratkom mandatu pobijedio je Vardar (Liga prvaka), Tatran (SEHA Gazprom liga) i Hrvatsku (prijateljska utakmica), a izvukao je bod na vrućem gostovanju kod Meškova (SEHA Gazprom liga). – Lijepo je što dulje ostati nepobijeđen. No, sada slijedi serija od četiri jake utakmice. Po dvaput igramo s Kielceom i RN Löwenom – rekao je Ivandija. Otišao samo Gensheimer Zagrebaši su uvijek dobro prolazili na gostovanju kod Löwena. Od četiri gostovanja samo su jednom izgubili. Dvaput je bilo neodlučeno, a posebno je slatka bila lanjska pobjeda od 31:29 s kojom su izborili nastup u četvrtfinalu Lige prvaka. Što se u međuvremenu promijenilo u rosterima? Kod njemačkih “lavova” gotovo ništa. Otišao je samo Gensheimer (PSG). U PPD Zagrebu nema više Kovačevića, Ivića, Mihića i Sabljića, a Pavlović i Šušnja su ozlijeđeni. No, raduje da su lani protiv Löwena najbolji strijelci zagrebaša bili Šebetić (5), S. Vujić (5), Horvat (4), Kontrec (4), Marković (4) i Mandalinić (3), a svi oni bit će i danas u momčadi. – Ne znam koliko će spremni biti Šebetić i Cingesar koji su bili lakše ozlijeđeni. No, ne kukam, igram s onime što imam i ne bojim se Löwena – rekao je Ivandija.  >> Tjednik Max! i sport Večernjeg lista pratite i na Facebooku! 