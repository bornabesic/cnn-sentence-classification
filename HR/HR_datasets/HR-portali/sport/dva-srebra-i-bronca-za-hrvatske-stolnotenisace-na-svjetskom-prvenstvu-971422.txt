Foto: Hina U Bratislavi je završeno 1. ekipno Svjetsko prvenstvo u stolnom tenisu za osobe s invaliditetom na kojemu su hrvatske ekipe osvojile dva srebra i jednu broncu. U petak su Anđela Mužinić i Helena Dretar Karić osvojile srebro pobjedom nad Turskom 2-1. Par Mužinić - Dretar u prvom meču izgubile su od Altintas Nergis-Duman Hatice sa 1-3. Potom je Anđela Mužinić savladala sa 3-2 Altintas. Konačnu pobjedu donijela je Helena Dretar Karić koja je bila bolja od Duman sa 3-2. U subotnjem prijepodnevnom programu Mirjana Lučić i Sandra Paović osvojile su brončanu medalju izgubivši u polufinalu od Brazila 2-0. Brazilski par Brune Costa Alexandre i Rauen Danielle slavile su sa 3-1. U pojedinačnom meču Mirjana Lučić izgubila je sa 3-0 od brončane paraolimpijke iz Ria Brune Costa Alexandre. U poslijepodnevnom programu u finalu su Vjekoslav Gregorović i Pavao Jozić u srazu sa Španjolcima Alvarom Valerom i Albertom  Seoaneom Alcazarom poraženi sa 2-0. U parovima su Španjolci bili bolji sa 3-0, da bi u pojedinačnom meču Pavao Jozić izgubio od Alvara Valere sa 3-0. Od 17. do 20. svibnja u Bratislavi se nadmetalo 116 ekipa iz 34 zemlje, a borile su se za 11 naslova u muškoj konkurenciji te za pet naslova u ženskoj.