Bobić gradi Inter Frankfurt, najavio je njemački Bild na početku priprema bundesligaša Eintrachta koji je u vrućem finišu sezone 2015./16. nakon žestoke borbe u “nürnberškom procesu” izborio ostanak u elitnom razredu. Pod trenerskim vodstvom, naravno, bivšeg hrvatskog izbornika Nike Kovača (44) koji je majstorski odradio završnicu s klubom koji su već mnogi vidjeli kako se ponovno vraća u drugu ligu. Pobjedama protiv Borussije Dortmund, Darmstadta i Mainza prvo je izbjegao izravno ispadanje, a onda je uz asistiranje brata Roberta kroz majstorice sačuvao prvoligaški status. ‘Niko je praktički Nijemac’ Kovač je time zaradio blagonaklonost uprave, navijača i medija koji sa zanimanjem prate kako će momčad s Commerzbank arene plivati u novoj sezoni nakon što prođe cijele pripreme s hrvatskim stručnjakom za kojeg će i novinari Frankfurter Allgemeine Zeitunga reći: “Pa on je praktički Nijemac!”. A iako je po bogatstvu daleko od neprikosnovenog vladara Bayerna, Eintracht je na početku nove sezone privukao pažnju kadrom u kojem je čak petnaest različitih nacija. U Kovačevoj svlačionici miješaju se jezici kao pod Kulom babilonskom jer ondje su Finac, Mađar, Meksikanac, Amerikanac, Švicarac bošnjačkih korijena, Nizozemac, Srbin, Hrvat, Argentinac, Japanac, Austrijanac, Šveđanin, Brazilac i Španjolac, a s početkom priprema priključio se i izraelski beduin sudanskog podrijetla Taleb Tawatha. Uglavnom veselo. Kao i kad Niko Kovač daje upute. Viče na engleskom (“Come on!”), španjolskom (“Tranquillo!”), njemačkom (“Tempo machen...”) i mješavini svega pomalo (“Jetzt switchen!”). Ipak, s novom sezonom prevladao je blagi hrvatski štih jer braća Kovač više nisu usamljeni. Sportski menadžer kluba postao je nekadašnji njemački reprezentativac i napadač Rijeke Fredi Bobić kojem je povjereno u ruke zidanje novog, snažnijeg Eintrachta. Klub iz glavnog financijskog centra Europe ne bi više trebao do posljednjih kola strepiti hoće li opstati u Bundesligi. Bobić je zasukao rukave i nakon pet tjedana u uredu rezultati se vide. Mlađi, brži, jeftiniji – tako novi Eintracht opisuje Bild. – Na pozicijama na kojima su nam potrebna pojačanja njemački igrači su preskupi ili im kvaliteta nije zadovoljavajuća. Nije nam bila osnovna namjera graditi nekakvu multi-kulti legiju, već se dogodilo da su ti igrači jednostavno odgovarali našim potrebama. Vjerujem da smo složili zdravi “mišung” igrača, a naravno da ćemo tražiti od svih da nauče njemački – objasnio je Fredi Bobić. Blagi hrvatski štih Među akvizicijama je i već pomalo zaboravljeni snažni hrvatski napadač Ante Rebić (22) kojem smo nekoć tepali kao novom Bokšiću, no nakon odlaska iz HNL-a nikako nije uspio uloviti sretnu zvijezdu. Nakon Fiorentine, Leipziga i Verone, Eintracht će biti četvrta sreća. Zapravo posljednja šansa. Jer, ako ne uspije kod Nike Kovača koji je i kao izbornik bio bezgranično zaljubljen u moćnog dečka dajući mu šansu u sve tri utakmice SP-a 2014., pa gdje će onda! – Jako sam sretan što sam tu i što ću opet raditi s Nikom Kovačem koji me pozivao i kao izbornik reprezentacije do 21 godine i kao izbornik seniorske vrste. Trudit ću se da mu uzvratim za povjerenje. Bundesliga mi po svemu odgovara jer se igra otvorenije – rekao je Rebić po dolasku. Za Kovača je dobro što mu je izravni nadređeni postao netko kome vjeruje i s kim se odlično poznaje. Zajedno su naime Fredi Bobić i Niko Kovač igrali dvije sezone u Herthi (2003.-2005.). – Nije nam bilo lako u to vrijeme. Obojica smo prije toga prošli velike klubove u kojima su očekivanja bila velika, a za sve smo se morali sami izboriti te jedan drugome biti potpora. To nas je i ojačalo. Uvjeren sam da je ovo što je posljednjih učinjeno – veličanstveno! – rekao je Kovač. 