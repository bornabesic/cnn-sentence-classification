Dinamo ni u trećoj utakmici u skupini Lige prvaka nije uspio doći do boda. Sevilla je na Maksimiru slavila s 1:0 i tako ostavila Dinamo bez postignutog gola u tri utakmice i gol razlici 0:8. No, bez obzira na to, bila je to najbolja partija Dinama u skupini i malo je nedostajalo da modri večeras na kišnom Maksimiru izvuku remi. Dinamov trener Ivajlo Petev u svom debiju u Ligi prvaka poprilično je promiješao momčad. Pivarić i Machado završili su na tribini, a na terenu je igrala momčad s prosjekom godina 23,3. Loše je počelo za Dinamo, nakon samo 15 minuta igre Petev je zbog ozljede morao mijenjati. Umjesto Antolića je ušao Fiolić, dok je kapetansku traku preuzeo 19-godišnji Benković. Sevilla je bolje otvorila utakmicu i u 22. minuti mogla povesti. Escudero je prošao po lijevoj strani i dao za Nasrija koji je stajao na tri metra, ali je promašio čitava vrata. No, zato je ofenzivac Manchester Cityja koji je na posudbi u Sevilli u 37. minuti bio precizan. Mariano je proigrao Nasrija, obrana Dinama je zaspala, a on je pogodio u bliži kut Livakovića koji je očekivao loptu na drugu vratnicu. Ne znamo što je Petev rekao igračima u poluvremenu, no modri su u nastavku bili puno bolji. Štoviše, Dinamo je bio opasniji protivnik i treba pohvaliti takav pristup. Sevilla se malo zatvorila pa su prijetili Soudani, Schildenfeld i Sosa, no ni jedan od njih nije bio precizan. Modri su tako upisali još jedan poraz, ali mogu biti puno zadovoljniji nego nakon utakmica protiv Juventusa i Lyona. Sevilla je na kraju imala 73 posto vremena loptu u posjedu i kontrolirala utakmicu, no Dinamo je u posljednjih 20 minuta pokazao da može igrati u Ligi prvaka. Je li to bilo pravo lice modrih ili su se gosti opustili, vidjet ćemo 2. studenog kada će ova dva kluba ponovo igrati u Sevilli. U drugoj utakmici ove skupine Juventus bez Marija Mandžukića i Marka Pjace s 1:0 slavio kod Lyona. Gol je zabio Cuadrado u 76. minuti, dok je Buffon u 35. minuti obranio jedanaesterac Lacazetteu. 