Marin Čilić projurio je prvim kolom Roland Garrosa protiv Letonca Ernestsa Gulbisa, bivšeg igrača iz svjetskog TOP-a 10, a danas tek 225. tenisača svijeta, svladavši ga sa 6:3, 6:3, 6:3. - Ne bih baš rekao da je ovo bio 'normalan dan u uredu'. Istina, imao sam kontrolu rezultata cijelo vrijeme, no bio vrlo oprezan jer je Gulbis takav igrač koji se u svakom trenutku može vratiti u meč i zakomplicirati stvari. Znam da u zadnje vrijeme nije igrao puno, posljednji je nastup imao još na turniru u Estorilu, no on može i bez mečeva odigrati kvalitetno - rekao je Čilić koji uživa u, kako sam kaže, "svojoj najboljoj sezoni na zemlji". - Jako sam zadovoljan sezonom na zemlji. Početak godine nije bio najbolji, no na zemlji se dogodio 'klik' i napokon je krenulo. To je odličan temelj za nastavak sezone na travi, no i dalje - kazao je Čilić koji će u drugom kolu igrati protiv 32-godišnjeg Rusa Konstantina Kravčuka, 129. tenisača svijeta, koji je do svoj prve pobjede u karijeri na "grand slam" turnirima stigao u ponedjeljak protiv Argentinca Federica Delbonisa. - Mislim da smo igrali jednom i to na Futuresu u Zagrebu 2005. kad sam izgubio. Moram priznati da me malo iznenadilo što je pobijedio Delbonisa, to je znak da u tom meču moram biti oprezan. Priprema za meč s Argentincem bila bi sigurno drugačija. Nisam osoba koja voli gledati dalje u ždrijebu, idem korak po korak, no moram priznati da imam dobar ždrijeb. U drugom kolu Kravčuk, a trećem Ferrer ili Young koji nisu u nekoj formi. Imam se pravo nadati odličnom rezultatu u Parizu - zaključio je Čilić.