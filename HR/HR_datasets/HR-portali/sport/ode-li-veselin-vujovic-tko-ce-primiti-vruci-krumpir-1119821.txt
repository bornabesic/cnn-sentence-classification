Odmah po povratku iz Kristianstada, gdje su rukometaši PPD Zagreba u subotu izgubili i treću utakmicu u nizu u elitnoj skupini Lige prvaka, trener Veselin Vujović, sjeo je za stol sa čelnicima kluba. Dva moguća scenarija Jer, jasno da je nešto ne štima na relaciji igrači – trener. Je li došao kraj idili koja je trajala dvije sezone i nešto će se morati dogoditi u narednih nekoliko dana, znat će se uskoro. A scenarija su samo dva. Ili će otići trener ili će morati otići neki igrači. Kada je Veselin Vujović, uz klupske, prihvatio i reprezentativne obaveze sjevši na klupu Slovenije, u klubu PPD Zagreb nisu pravili nikakve probleme. Vrijeme je pokazalo da te dvije funkcije ne mogu zajedno. Drukčija bi stvar bila da je Veselin Vujović izbornik Hrvatske pa bi barem neki igrači kluba s njim bili na pripremama. Ovako, kad ode u Sloveniju nema pojma što se događa u njegovom odsustvu. Vujović nije trener koji će lako odustati premda je već jednom htio otići iz PPD Zagreba. Sjećate se onog poraza u Barceloni u četvrtfinalu Lige prvaka 2015. godine? „Plinari“ su izgubili sa 22 razlike. Velika je tada bio sličan pristup igrača utakmici kao i ove subote u Kristianstadu. No, na nagovor upravo igrača Vujović je ostao i prošlu sezonu napravio baš dobar rezultat – plasman u četvrtfinale Lige prvaka, te plasman na završni turnir SEHA Gazprom lige. A da se dva posla (trener kluba i reprezentacije) ne mogu istovremeno kvalitetno obavljati primjer je Slavka Goluže. U sezoni 2011./2012. bio je trener Hrvatske, ali i kluba PPD Zagreb. Nakon što je na Olimpijskim igrama u Londonu osvojio broncu i nakon što ga u klubu nije bilo cijelo ljeto, imao je tek nekoliko dana da pripremi važnu utakmicu u skupini Lige prvaka protiv Dinama iz Minska. Igralo se u Areni, a zagrebašima je igrala samo pobjeda. No, izgubili su i brzo nakon toga Goluža se prihvatio posla samo u hrvatskoj reprezentaciji s kojom je godinu dana kasnije osvojio svjetsku broncu. Da je bio u klubu tijekom ljetnih priprema taj poraz od bjeloruskog prvaka se sigurno ne bi dogodio. Lino i Zovko su mogli Lino Červar i Zdravko Zovko su primjeri da se moglo podjednako dobro voditi klub i reprezentaciju. Ali, oni su imali puno drukčiju situaciju. U to vrijeme velik broj igrača kluba igrao je za reprezentaciju. Igranjem za klub pripremali su se za reprezentaciju i obrnuto. Sada je veliki problem kluba što nema uopće vremena za bilo kakve nepromišljene odluke. Jer, PPD Zagreb u ovom tjednu igra dvije utakmice, s Metalurgom u SEHA Gazprom ligi (utorak), te s Meškovim u Ligi prvaka (subota). Ukoliko dođu dva nova poraza onda je sezona otišla u nepovrat, barem što se tiče Lige prvaka. Pobjeda protiv Meškova mogla bi malo vratiti mir, ali tjedan dana nakon Bjelorusa, u goste dolazi opasni Vardar. Ukoliko Vujović odluči otići, novi trener dobit će itekako vrući krumpir u ruke. I pitanje je postoji li neki trener na vidiku koji bi se prihvatio klupe u ovako teškoj situaciji. Objektivno, Meškov i Vardar su klubovi koji bez problema, s obzirom na kadar i budžet, mogu odnijeti bodove iz Arene. Sezona je duga, mogu se u preostalih 11 kola nadoknaditi ovi početni minusi. Objektivno, PPD Zagreb na kraju u skupini može biti ispred Celja i Kristianstada. Ali, ako se ovako nastavi, s pristupom lako ćemo i baš nas briga, onda bi „plinari“ mogli završiti elitnu skupinu kao fenjeraši.  