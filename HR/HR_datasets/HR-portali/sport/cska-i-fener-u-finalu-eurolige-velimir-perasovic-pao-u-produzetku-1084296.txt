U finalu završnog turnira Europske lige u Berlinu igrat će košarkaši moskovskog CSKA i turskog Fenerbahčea. CSKA je u prvom polufinalnom susretu pobijedio Lokomotiv Kuban 88:81, dok je Fenerbahče u dramatičnom dvoboju nakon produžetaka pobijedio Laboral Kutxa hrvatskog stručnjaka Velimira Perasovića 88:77. Španjolski sastav je u regularnom dijelu utakmice bio bliži pobjedi. U posljednjoj četvrtini Perasovićeva momčad je imala sedam razlike (66:59), minutu i 20 sekundi prije kraja četiri koša viška (71:67) i loptu, a 25 sekundi prije kraja napad za pobjedu pri rezultatu 72:72. Međutim, nisu uspjeli. Fener se izvukao, odveo susret u produžetak, a u dodatnih pet minuta slavio 16:5 za prvo euro-finale. Fener je sjajno otvorio utakmicu i nakon tri minute je vodio 13:0. Međutim, Laboral se pribrao nakon minute odmora i momčad bivšeg izbornika hrvatske reprezentacije Velimira Perasovića se vratila u igru smanjivši na 15:13. Ipak, na koncu prve četvrtine Fenerbahče je imao osam koševa viška (23:15). Laboral se u drugoj dionici posve razbudio i do poluvremena su Španjolci smanjili na koš zaostatka (40:41). Na otvaranju treće četvrtine Perasovićeva momčad je stigla i do prvog vodstva (42:41), a prednost je zadržala do kraja četvrtine (57:55). U posljednjoj dionici baskijska momčad je povela sedam koševa razlike (66:59), a minutu i 20 prije kraja susreta imala je +4 i napad. Međutim, Turci se nisu predavali i 48 sekundi prije kraja utakmice smanjili su na 70:71, a 25 sekundi prije kraja poravnali na 72:72. Laboral je imao i napad za pobjedu, no Darius Adams je promašio tricu u posljednjoj sekundi. Fenerbahčeu je ostalo 0,6 sekunde za čudo, no nisu uspjeli i susret je otišao u produžetak. U dodatnih pet minuta momčad Željka Obradovića je odigrala bolje. Povela je sedam razlike (81:74), a potom i devet razlike (83:74) dvije minute do kraja što Perasovićeva momčad nije uspjela nadoknaditi. na koncu je bilo 88:77. Turski sastav su do pobjede predvodili Bogdan Bogdanović sa 18 koševa i šest skokova, Luigi Datome sa 15 koševa i sedam skokova, te Jan Vesely i Ekpe Udoh sa po 14 koševa. Kod Laborala najefikasniji su bili Ioannis Bourousis sa 22 koša i 10 skokova, te Darius Adams sa 19 koševa i sedam asistencija. CSKA je u ruskom polufinalu daleko lakše stigao do pobjede. Moskovljani su odlično otvorili utakmicu i nakon prve četvrtine imali su 11 koševa prednosti (23:12). CSKA je u drugoj i trećoj dionici držao deset koševa viška, a četiri minute prije kraja utakmice je stigao i do plus 15 (82:67). Lokomotiv je uspio smanjiti na pet koševa zaostatka 23 sekunde prije kraja susreta, no više od toga nije išlo. CSKA je do plasmana u 13. finale elitnog europskog natjecanja predvodio sjajni MVP Eurolige Nando de Colo sa 30 koševa, tri skoka i četiri asistencije. Vitali Fridzon je dodao 13 koševa, a Viktor Hrjapa i Andrej Voroncević po devet koševa. Kod Lokomotiva najefikasniji su bili Malcolm Delaney sa 26 koševa i četiri asistencije, te Amerikanac s hrvatskom putovnicom Dontaye Draper sa 17 koševa i četiri asistencije. Finalni susret između CSKA i Fenerbahčea na rasporedu je u nedjelju u 20 sati, a 17 sati je susret za treće mjesto. CSKA će loviti svoj sedmi europski naslov, prvi nakon 2008. godine, dok je Fener izborio prvi finale. 