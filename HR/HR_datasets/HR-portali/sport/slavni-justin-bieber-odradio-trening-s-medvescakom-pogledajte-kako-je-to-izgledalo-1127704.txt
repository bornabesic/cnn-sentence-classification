Možda zvuči kao prvotravanjska šala, ali daleko je od toga. Zvijezda glazbenih top ljestvica, Justin Bieber na jedno poslijepodne postao je dio tima zagrebačkog Medveščaka. Dobro je poznato da je, kao svaki pravi Kanađanin, Bieber veliki ljubitelj hokeja i nikada ne propušta priliku otići na klizalište i pogledati lokalnu momčad, a jučer je otišao i korak dalje. Nakon velikog koncerta u srijedu u zagrebačkoj Areni, Bieber je dan poslije stao na led s medvjedima i odradio trening.  I sam hokejaš u mlađim danima, Bieber je vještinu testirao s članovima Medveščakovog KHL tima koji nisu na turneji po Rusiji: Samsonom Mahbodom, Ivanom Jankovićem, Matijom Miličićem, Nathanom Perkovichem i Janom Smolecom te članovima Medveščakove druge seniorske momčad Nikolom Senzelom, Ivanom Ružićem, Markom Šakićem i Matom Tomljenovićem. Dečki su se dobro zabavili, a Ivan Janković ukratko je opisao ovaj nesvakidašnji trening:  – Bilo je ovo zanimljivo iskustvo! Siguran sam da se ne pojavi Justin Bieber svaki dan u nečijoj svlačionici. Kako najbolji idu uz najbolje, mi u Medveščaku imali smo priliku da nam Bieber pokaže svoje hokejsko umijeće. Bilo je zabavno, dobro se uklopio i uspješno odradio trening s nama, bio je jedan od nas bez ikakvih posebnih zahtjeva. Simpa dečko. Joe Bašić, organizator Justinova zagrebačkog koncerta, objasnio je ovu 'sportsku avanturu' glazbene zvijezde:  – Justin je veliki ljubitelj hokeja na ledu te mu je to najdraži način opuštanja i bijeg od stresa. Na turneje nikad ne kreće bez kompletne opreme, a kad je otkrio da je su hokejaši kluba Medveščak jedan od simbola Zagreba, zaželio se priključiti njihovu treningu pa smo mu kao organizator koncerta ispunili želju u dogovoru s vodstvom kluba.   >> Tjednik Max! i sport Večernjeg lista pratite i na Facebooku >> Medveščak postao prva KHL momčad koja je zaigrala na Otoku 