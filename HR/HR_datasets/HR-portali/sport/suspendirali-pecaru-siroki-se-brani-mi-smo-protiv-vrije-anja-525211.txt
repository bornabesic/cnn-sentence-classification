Natjecateljska komisija NS/FS BiH održala je u petak u Sarajevu izvanrednu sjednicu zbog incidenata zabilježenih u uzvratnoj utakmici Kupa BiH gdje je Široki Brijeg preko jedanaesteraca stigao do slavlja protiv Sarajeva. A na sjednici je odlučeno da se pokrene disciplinski postupak protiv Širokog Brijega čiji su navijači izviždali himnu Bosne i Hercegovine i skandirali politički inicirane povike. Do okončanja postupka, Širokom Brijegu je zabranjeno odigravanje utakmica na Pecari. "Suspendira se NK Široki Brijeg od odigravanja svih utakmica na stadionu Pecara do okončanja disciplinskog postupka. Cjelokupan materijal s revanš utakmice finala Kupa BiH Široki Brijeg - Sarajevo ustupa se Disciplinskoj komisiji NS/FS BiH, radi vođenja disciplinskog postupka protiv NK Široki Brijeg," odlučeno je jednoglasno na sjednici. Prije same odluke, javnim priopćenjem se oglasio i Široki Brijeg koji se ogradio od dijela navijača koji su uzrokovali incidente. "Nogometni klub Široki Brijeg osvojio je titulu pobjednika Kupa BiH u fair i sportskom nadmetanju u dvije finalne utakmice protiv Sarajeva. Prethodno smo iz ovog natjecanja eliminirali i ostale ponajbolje bh. momčadi (Sloboda, Zrinjski, Željezničar), što najbolje svjedoči o zasluženosti osvajanja trofeja.  Što se, pak, tiče same organizacije uzvratnog susreta finala na Pecari želimo istaknuti da je NK Široki Brijeg poduzeo sve u skladu s propozicijama natjecanja, od prijema, same utakmice, do ispraćaja, a što je u svom izvješću potvrdio i delegat. Za vrijeme utakmice, međutim, dogodile su se neke stvari na koje kao klub-domaćin, na žalost, nismo mogli utjecati, a tiču se zviždanja i neprimjerenih povika dijela navijača s tribina kod izvođenja himne, ili kod određenih sudačkih procjena, ili reakcija igrača.    Na verbalne ispade pojedinaca, dakako da nismo, ni uz najbolju volju, mogli utjecati i izražavamo jasno i otvoreno žaljenje zbog izražavanja istih, uz nadu da se neće ponoviti ne samo na Pecari, nego ni na jednom drugom stadionu u BiH, počevši od onog najvećeg u Sarajevu pa nadalje. S druge strane, unatoč svim poduzetim mjerama s naše strane u organizaciji jednoga ovakvog događaja kao što je finale Kupa BiH, svjesni smo da su se dogodili i određeni propusti po pitanju uporabe pirotehnike i ubacivanja predmeta na terene od strane pojedinaca na tribinama, i za to snosimo odgovornost. Baš kao i za ulazak publike na travnjak po završetku utakmice, s tim da želimo naglasiti kako pritom ni u kojem slučaju nije bilo riječi o bilo kakvom pokušaju ugrožavanja gostujuće momčadi, nego o emotivnom trenutku slavlja navijača sa svojim ljubimcima zbog osvajanja trofeja pobjednika Kupa.    NK Široki Brijeg, vjerujemo, uvjerljivo prednjači i po kvaliteti travnjaka, i po pratećoj infrastrukturi, odnosno osiguranju i uopće uvjetima koje imaju za odigravanje utakmica gostujuće momčadi na Pecari. I jasno je i nedvosmisleno protiv svih oblika vrijeđanja i diskriminacije, uz želju za ravnopravnim tretmanom svih sudionika sportskih natjecanja. U dijelu dobro znanih medija, međutim, odmah je vezano za zbivanja na finalnoj utakmici krenula orkestrirana kampanja blaćenja NK Široki Brijeg,  zaboravljajući pritom na vrhunsku nogometnu predstavu, sve pozitivno, uspjeh i istinsku vrijednost NK Široki Brijeg za bh. nogomet.  A, da zaključimo, ponašanje manjeg dijela posjetitelja finalne utakmice na Pecari mlaka je kamilica naspram onoga što se događa na nekim drugim bh. stadionima, k tomu znatno učestalije i u puno gorem obliku, no to se nerijetko prešućuje i gura pod tepih. Samo kada je u pitanju NK Široki Brijeg takve se stvari probaju pošto-poto progurati u prvi plan. Hvala, pak, onom profesionalnom, većem dijelu medija, koji je s finala prenio vjernu sliku zbivanja i svjedočio osvajanju Kupa i još jednom plasmanu u Europu NK Široki Brijeg".