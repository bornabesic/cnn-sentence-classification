Kakav meč. Kakav je to bio tenis. Način na koji je Thiem u prvom setu spasio tri vezane set lopte i izvukao gem je impresivan, zadivljujući. Tako nešto mogu samo majstori. A onda i fenomenalni tie-break koji je Nadal dobio 10-8. Ma, bio je to spektakl, ali kad je Nadal u ovakvoj formi, onda Thiemu ne pomaže ni takva, veličanstvena igra.  - Bilo je ovo vrlo važno finale za obojicu. Za njega, jer mu je to prvo finale u Madridu. Za mene, jer je ovo moj dom i taj turnir mi jako puno znači. Uvijek u Madridu igram s posebnim emocijama. U početku smo obojica bili jako nervozni, no krajem prvog seta i cijeli drugi igrali smo odličan tenis - rekao je Rafa Nadal. Španjolcu je ovo treći turnir zaredom. Osvojio je Barcelonu, Monte Carlo i Madrid. I došao do brojke od 72 naslova, od čega su 52 na zemlji.  - Ovo je bio specijalan mjesec. Pored mene je Thiem, dečko koji će biti moj najveći rival već ove godine, a obilježit će sljedećih pet, šest godina tenisa. U to vas uvjeravam - nahvalio je Nadal Austrijanca. Posljednjih 15 mečeva, Nadal ima 15 pobjeda. Kakva forma. Barcelona, Monte Carlo i Madrid. Slijedi Rim. Kako igra, bit će to mačji kašalj...   