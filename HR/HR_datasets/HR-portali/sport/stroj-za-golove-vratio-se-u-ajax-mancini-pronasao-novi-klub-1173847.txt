Nizozemski nogometaš Klaas-Jan Huntelaar (33) vratio se u Ajax s kojim je u četvrtak potpisao jednogodišnji ugovor.  "Nije tajna da je Ajax moja ljubav. U dobroj sam formi i jedva čekam početak priprema", kazao je Huntelaar, koji je za Ajax igrao od 2006. do 2008. godine i u tom razdoblju zabio je 105 golova.  Proteklih sedam godina proveo je u Schalkeu, a tijekom karijere igrao je i za Real Madrid te AC Milan, dok je u reprezentaciji Nizozemske u 76 nastupa zabio 42 gola. Talijanski nogometni stručnjak Roberto Mancini postao je novi trener Zenita iz Sankt Peterburga s kojim je u četvrtak potpisao trogodišnji ugovor. Mancini je na trenerskoj klupi Zenita naslijedio Rumunja Mirceu Lucescua, koji je dobio otkaz nakon što je rusko prvenstvo završio tek na trećem mjestu, pa je klub ostao bez plasmana u Ligu prvaka.  Ruski mediji tvrde da će Mancini imati godišnju plaću od pet milijuna eura. Mancini je bio godinu dana bez posla, a posljednji klub koji je trenirao bio je milanski Inter. Tijekom trenerske karijere vodio je i Fiorentinu, Lazio,, Manchester City te Galatasaray.