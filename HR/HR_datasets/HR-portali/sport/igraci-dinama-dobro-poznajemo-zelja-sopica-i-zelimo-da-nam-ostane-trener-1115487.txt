Kad je Dinamo zabio peti gol Velom Vrhu u šesnaestini finala Hrvatskoga nogometnog kupa, s tribina malog stadiona u Puli domaći su se navijači počeli zabavljati na razne načine, ali i izrugivati se Dinamu koji je od Rijeke nekoliko dana prije dobio pet komada. “Rijeka, Rijeka”, orilo se stadionom Tivoli. Igrači: Pomoći ćemo Sopiću No, tih pet komada Dinama petoligašu olakšalo je plavima život. Vratili su se u svoju privremenu bazu Rovinj nakon večeri s domaćinima u Puli. – Treba nam samopouzdanja, neki dečki su baš jako potonuli nakon tri uzastopna poraza – kazao nam je Sopić koji je tako položio prvi ispit. No, to je bio samo prijamni ispit, i to prvi od njih nekoliko. Slijede Lokomotiva, Juventus pa potom Hajduk. Kad bi Sopić položio sva tri ispita koja su mu ostala, možda bi se mogao zadržati na klupi. Jer, Dinamo još nema rješenje za novog trenera. – Držimo fige da postignemo dobre rezultate i da Sopić ostane. Znamo ga, on zna nas i radimo normalno nakon Kranjčara. A mi ćemo se potruditi da postignemo dobre rezultate – kazali su nam neki iskusniji igrači. Glavni direktor Dinama nije želio govoriti o novom treneru: – Još jednom zahvaljujemo Zlatku Kranjčaru na svemu što je dosad napravio, i u prošlosti, no više o treneru neću govoriti – pokušao se izvući Svetina, no kasnije je ipak još dodao: – Nismo očekivali Kranjčarov odlazak i nemamo trenera iz rukava. Vidjet ćemo, a nas četiri-pet u klubu dobili smo niz poruka i mailova s brojnim imenima trenera, od onih koji su osvajali Ligu prvaka do onih koji se tek trebaju afirmirati. 