Ivan Perišić napušta Inter i već se oprostio od navijača. Tvrdi to talijanska Gazzetta dello Sport i navodi kako je hrvatski igrač objavom na Instagramu dao do znanja da odlazi. Uz fotografiju snimljenu na utakmici posljednjeg kola s Udineseom, na kojoj pozdravlja navijače, napisao je 'hvala ti Inter'. Ubrzo nakon objave uklonio je spomenutu fotografiju, a Talijani su to protumačili kao dokaz da je rastanak blizu. Najveći favoriti za dovođenje Perišića su Manchester United i Chelsea. Gazzetta piše kako klub s Old Trafforda nudi 45 milijuna eura dok Inter traži između 55 i 60 milijuna. Crno-plavima se u svakom slučaju smiješi dobra zarada jer su hrvatskog reprezentativca Wolfsburgu platili 20 milijuna eura.