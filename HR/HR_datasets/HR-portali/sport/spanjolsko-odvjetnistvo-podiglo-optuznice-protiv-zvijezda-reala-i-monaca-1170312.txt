Španjolsko državno odvjetništvo podiglo je optužnicu protiv nogometaša europskog prvaka Real Madrida Portugalca Fabia Coentraa te Monacovog kolumbijskog napadača Radamela Falcaa, zbog izbjegavanja plaćanja poreza u ukupnom iznosu od 6,9 milijuna eura, potvrdilo je u utorak odvjetništvo u Madridu. Porezna uprava je provela istragu pa državnom odvjetništvu proslijedila prikupljenje materijale. Odvjetništvo je zatim optužilo Falcaa da je koristio tvrtke na Britanskim Djevičanskim Otocima, u Panami i Irskoj te izbjegao platiti 5,6 milijuna eura poreza u Španjolskoj 2012. i 2013. godine, kada je igrao za Atletico Madrid. Coentrao je optužen za izbjegavanje plaćanja 1,3 milijuna eura od 2012. do 2014. otvaranjem računa u Panami i Irskoj. Obojici igrača zastupnik je portugalski menadžer Jorge Mendes. Novine El Mundo navode kako je odvjetništvo poslalo optužnice na sud 18. travnja i 8. ožujka. Kolumbijac Falcao i Portugalac Coentrao nalaze se među nogometašima koje je prokazalo dvanaest europskih medija udruženih u Europski istraživački konzorcij. Mediji su u prosincu objavili seriju tekstova na temelju dokumenata i podataka koje su dobili od internetske platforme Football Leaks. Španjolska porezna uprava je prošle godine otvorila istragu nad hrvatskim kapetanom i veznim igračem Lukom Modrićem pod sumnjom da je zajedno sa suprugom Vanjom otvorio tvrtku u Luksemburgu, gdje prima novac od sponzorskih ugovora, kako bi izbjegao plaćanje poreza u Španjolskoj, objavio je u prosincu El Mundo potkrijepivši tekst izvatkom iz porezne uprave. 