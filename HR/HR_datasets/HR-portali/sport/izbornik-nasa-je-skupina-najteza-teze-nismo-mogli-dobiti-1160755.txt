Izbornik hrvatske nogometne U-17 reprezentacije Dario Bašić nije bio oduševljen ždrijebom Europskog prvenstva koji je našu ekipu spojio sa Španjolskom, Italijom i Turskom. Bašić je priznao kako se nadao lakšim suparnicima, no ovakav rasplet njegovoj reprezentaciji predstavlja sjajan izazov: - Sigurno je naša skupina najteža, teže nismo mogli dobiti. Nadali smo se možda nekom debitantu, ali s druge strane to nas i veseli, da vidimo gdje smo. Igrati protiv najboljih tjera nas na maksimum i bez obzira na rezultat ovakva će skupina donijeti mnogo toga dobrog našim igračima. To nam je izazov - kazao je Bašić. Kao domaćin prvenstva mladi vatreni nisu trebali igrati kvalifikacije. - Izostankom kvalifikacija teže je pratiti put priprema. Jedno je igrati natjecateljske utakmice, a drugo prijateljske turnire. Ipak, mi ćemo pokušati biti pravi, na najvišoj razini motiviranosti. Čekaju nas odlični protivnici, odlične utakmice i jedva čekamo da turnir počne - naglasio je izbornik.  Ždrijeb EURO-a prokomentirao je i predsjednik Hrvatskog nogometnog saveza Davor Šuker. - Prije svega, zahvalni smo i ponosni što se Europsko prvenstvo igra kod nas. Svi koji vole nogomet moći će uživati, vidjet će brojne talente koji će u budućnosti igrati u velikim klubovima, a nadam se da će ih mnogo biti i iz Hrvatske - rekao je Šuker. Predsjednik HNS-a se osvrnuo i na naše protivnike u skupini. - Naša je skupina jaka, ali najvažnije je da nam je možda svaka utakmica odlučujuća i da stadioni budu ispunjeni i da navijači dođu na svoje. Izbornik Bašić ima dovoljno vremena za pripremu, a svi vjerujemo u hrvatsku momčad i nadam se da ćemo proći skupinu - dodao je. Organizacija Europskog prvenstva U-17 donosi izravnu korist hrvatskom turizmu, a učinci bi mogli biti izrazito pozitivni, istaknuo je Šuker: - U predsezoni smo osigurali 11.000 noćenja i hvala svima koji rade na ovom ozbiljnom, zahtjevnom projektu. Neka i mediji maksimalno pomognu jer slika odlazi u cijeli svijet. Nadam se da ćemo na kraju svi moći biti ponosni na Hrvatsku - poručio je Šuker. 