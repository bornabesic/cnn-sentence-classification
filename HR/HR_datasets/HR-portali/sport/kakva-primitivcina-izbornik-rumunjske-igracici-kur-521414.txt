Bio je veliki igrač 70-ih godina, bivši broj 1, pobjednik Roland Garrosa i US Opena, danas je mali čovjek, ogorčeni starac koji se sramoti šovinističkim i vulgarnim ispadima kao izbornik rumunjske FED Cup reprezentacije.  Ilie Nastase (70) napravio je skandal u Rumunjskoj uoči i tijekom dvoboja protiv Velike Britanije kad je britansku igračicu Jo Kontu nazvao kur***. Nije poštedio ni glavnog suca, a ni izbornicu Velike Britanije Anne Koethavong. Zapravo, ne znamo kako je uopće Nastase dobio šansu da bude uz teren nakon što je uoči meča htio ispasti frajer pa je 37 godina mlađu i 18 tjedana trudnu bivšu igračicu, danas izbornicu Velike Britanije, dvaput tražio za broj hotelske sobe na službenoj večeri uoči izvlačenja parova! Odvratno, jadno i za svaku osudu. - Bilo mi je jako neugodno, zapravo, svima je bilo. Niti jedna žena ne bi trebala podnositi takve stvari. Nisam znala kako bih se postavila - rekla je Anne Koethavong. Can't wait to get started @britishtennis! Objavu dijeli Anne Keothavong (@annekeothavong) Stu 29, 2016 u 3:34 PST U meču između Jo Konte i rumunjske igračice Sorane Cirstee, Britanka se žalila na vulgarna dobacivanja domaćih navijača. Sudac je dao opomenu domaćinu zbog nesportskog ponašanja, a na to je protestirao izbornik Ilie Nastase. Nakon svađe sa sucem, Nastase je poslan na tribine, ali prije toga je dobacio Konti i izbornici Velike Britanije: 'Kur*** jedne!'. I nije tu stao, vrijeđao je i suca, a dok su ga izvodili, Jo Konta je zaplakala. Odigrala je još jedan gem u drugom setu i tražila prekid meča. Nakon 20 minuta vratila se na teren i pobijedila 6-2, 6-3 što je izazvalo bijes kod Rumunjke. - Zašto nije stala na 2-1? Počela je plakati kod 3-1 za mene. I mene su diljem svijeta vrijeđali, ali nisam plakala i prekidala mečeve - rekla je Cirstea. Jo Konta je pobjedom izjednačila na 1-1, a Rumunjska će do kraja ovog susreta biti bez prostaka Nastasea koji je suspendiran, a moguće je i kako će ga izbaciti iz tenisa.  - Ponosna sam kako sam se vratila u meč. Sve je to ostavilo traga na meni. Mislim da je publika bila takva zbog Nastasaea i njegovog ponašanja. To im je dalo hrabrost da me nastave vrijeđati i sve je izmaklo kontroli - rekla je Konta. Nastase je poznat po incidentima, još iz igračkih dana. Redovito se svađao sa sucima, na Wimbledonu je od sutkinje tražio da ga zove 'Mr Nasty'. Umalo je izazvao kaos na US Openu kad je igrao protiv McEnroea.  Toliko je izludio navijače svojim provokacijama da su umalo upali na teren i pretukli ga. Iza sebe ima četiri braka, a u autobiografiji je naveo kako je spavao s više od 2500 žena. Kasnije je to ipak malo spustio na 900.  