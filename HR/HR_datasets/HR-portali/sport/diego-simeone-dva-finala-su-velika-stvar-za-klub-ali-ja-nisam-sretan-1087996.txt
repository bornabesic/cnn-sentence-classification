Kao i prije dvije godine Atletico Madrid je poražen u finalu Lige prvaka od gradskog suparnika Reala, ali ovaj puta nakon izvođenja penala, a trener Atletica Diego Simeone izjavio je da ne može biti sretan onime što je ostvario, iako je svjestan da je veliko dostignuće za klub biti dva puta u finalu u tri sezone. - U tri sezone dva puta biti u finalu Lige prvaka je veliko dostignuće za Atletico, ali ja ne mogu biti sretan onime što sam ostvario - rekao je Simeone nakon finala. Real je poveo u 15. minuti golom Sergia Ramosa na asistenciju Garetha Balea. Atletico je mogao izjednačiti u 48. minuti, no Antoine Grizmann je promašio jedanaesterac. Ipak, daleko bolju igru u nastavku Atletico je okrunio golom Yannicka Carrasca za 1-1 u 79. minuti. Do kraja susreta, a potom niti u produžetku nije bilo golova pa je pobjednik dobiven udarcima s bijele točke. - Čestitke Realu, još jednom su bili bolji od nas, ovaj puta na penale. Krenuli smo loše u utakmicu i rano smo primili gol. Tek oko 25. minute počeli smo djelovati organizirano. Imali smo jasan plan i dovoljno kapaciteta za ofenzivni pritisak. Već na početku drugog poluvremena smo mogli izjednačiti, no ipak smo uspjeli poravanati na 1:1, ali malo kasnije. U produžecima obje su momčadi bile vrlo umorne - kazao je Simeone.  Prije dvije godine Atletico je vodio do 93. minute, a onda je, nakon kornera kojeg je izveo Modrić, stoper Reala Sergio Ramos glavom zabio za 1:1, da bi u produžetku Real slavio sa 4:1. - Ekipa koja pobjedi uvijek je bolja. Imali smo šanse da osvojimo naslov, ali ih nismo iskoristili. Teško je izgubiti dva finala, ali moj život nikad nije bio lagan. Sada idemo doma zaliječiti rane - zaključio je Simeone. 