Hrvatska tenisačica Donna Vekić nije se uspjela plasirati u četvrtfinale WTA turnira u Sankt Peterburgu nakon što je u dvoboju 2. kola izgubila od Slovakinje Dominike Cibulkove 2-6, 2-6. Druga nositeljica turnira je za pobjedu protiv Vekić trebala tek nešto više od sat vremena. Bio je to njihov treći međusobni susret i druga pobjeda 27-godišnje Slovakinje koja je bila bolja i 2014. u Indian Wellsu. Sedam godina mlađa hrvatska tenisačica slavila je iste godine u Kuala Lumpuru. Vekić je sjajno ušla u meč i već u prvoj igri je oduzela servis suparnici. Nažalost, radost je kratko trajala jer je peta tenisačica svijeta u idućem gemu vratila izgubljeni servis. Kod 3-2 je Cibulkova još jednom načinila 'break', a uvjerljivu igru u prvom setu zaokružila je još jednim oduzetim servisom kod vodstva 5-2.  U drugom setu Vekić je kod rezultata 2-2 imala dvije break lopte, ali nije uspjela oduzeti servis suparnici. Nažalost, u idućoj igri je izgubila servis i Slovakinja je povela 4-2. U petoj igri mlada hrvatska tenisačica je imala još jednu break loptu, ali niti treću priliku nije iskoristila. Cibulkova je povela 5-2, a potom još jednim 'breakom' zaključila priču. Vekić je u glavni ždrijeb ušla kao "sretna gubitnica" nakon otkazivanja Švicarke Stefanie Voegele, a u prvom kolu je pobijedila Latvijku Jelenu Ostapenko 6-0, 6-4. U srijedu se od turnira u St Peterburgu oprostila i Ana Konjuh koju je u drugom kolu zaustavila prva nositeljica Rumunjka Simona Halep pobijedivši 6-4, 7-6 (2).  Bio je to njihov prvi međusobni ogled.