Na greškama se uči, pa je tako valjda i Dinamo naučio lekciju. Naime, sportski direktor plavih Romeo Jozak nedavno je poručio Rijeci da ne mora razmišljati o gradnji dodatne tribine jer joj neće trebati za Ligu prvaka. Aludirao je Jozak na to da Rijeka neće biti prvak, no onda je stiglo prizemljenje i Dinama i Jozaka, momčad plavih ‘potrudila’ se da riječi njenog direktora postanju predmet sprdnje. Naime, Dinamo je nakon toga brzo upisao dva poraza, od Hajduka u Maksimiru, pa onda i u Koprivnici od Slavena Belupa, pustio je Rijeku da ode na osam bodova prednosti I sad kad je Rijeka tri boda izgubila od Lokomotive, kad je odigrala svoju najlošiju utakmicu ove sezone i skratila svoju prednost na pet bodova, u Maksimiru su znatno oprezniji. Sad svi bježe od velikih riječi, pogotovu od euforije. Bez obzira na to što bi završnica prvenstva mogla postati neviđeno dramatična, što Rijeka ima dvije teške utakmice, derbi s Hajdukom na svom stadionu i gostovanje kod Slavena Belupa koji je protiv Dinama pokazao koliko može biti neugodan, u Maksimiru se čak ne žele ni baviti računicom iako se potajno nadaju pozitivnom rješenju jednadžbe. No u ta tri kola koja se igraju do derbija Dinama i Rijeke plavi će se pokušati fokusirati samo na sebe svjesni da ni oni ne igraju briljantno bez obzira na uvjerljive pobjede protiv Cibalije i Intera. Svjesni su da bi i svaka prevelika nada samo bila kugla oko noge, jer i u ovom trenutku Rijeka ovisi sama o sebi, a Dinamo sam, bez novog kiksa Rijeke, ne može ništa. I k tome, plavi moraju paziti da se i oni ne poskliznu, idu u Split, a na Parku mladeži nisu nikad igrali blistavo, pred derbi s Rijekom idu i u Osijek. Bude li na kraju odlučivala ta zadnja utakmica s Rijekom, imat ćemo spektakl kakav odavno na našim nogometnim travnjacima nismo imali, tada će sve stati u tih 90 minuta. No to je ipak još daleko, ali da bi to bio pravi nogometni doživljaj, sportska poslastica koju će Rijeka ipak pokušati izbjeći, u to nema dvojbi.  