Arsenal je tražio čudo protiv Bayerna u uzvratnoj utakmici osmine finala Lige prvaka, ali u tome nije uspio, čak je dobio još jednu porciju. Bavarci su nakon trijumfa u Münchenu (5:1), ponovno nadigrali topnike. Bayern je u Londonu sa 5:1 pobijedio Arsenal, koji je utakmicu završio s deset igrača. U 55. minuti crveni karton je dobio Koscielny. Strijelci za Bayern bili su Lewandowski (55. - 11m), Robben (68.), Costa (78.) i Vidal (80., 85.), a pogodak za Arsenal zabio je Walcott (20.). Trener Carlo Ancelotti na teren je izveo momčad koja je prosjeku imala 30 godina i 14 dana. Bayern je na Emirates istrčao s najstarijom početnom postavom u povijesti Lige prvaka. Topnici su krenuli otvoreno prema Neuerovim vratima, a prvu ozbiljnu prigodu složili su u 11. minuti kada je Giroud glavom pucao pored stative. Domaćin je nastavio s napadima i devet minuta kasnije došao u vodstvo. Walcott je s desne strane ušao u kazneni prostor i snažnim udarcem zabio za 1:0. Arsenal je u prvom poluvremenu bio opasniji, a Oxlade-Chamberlain i Walcott stvarali mnogo problema Bayernovoj obrani. U 38. minuti zaprijetili su i gosti. Robben je sjajno pronašao Lewandowskog koji je pucao pored stative. Bayern je početkom nastavka zatresao mrežu topnika, ali grčki sudac Sidiropoulos nije priznao pogodak. Hummels je prevario vratara Ospinu, ali je bio u zaleđu.  U 55. minuti gosti su izjednačili. Koscielny je u kaznenom prostoru prekršajem zaustavio Lewandowskog, a sudac Sidiropoulos pokazao na bijelu točku. Kapetan Arsenala je zbog prekršaja dobio izravni crveni karton. Poljski napadač izveo je jedanaesterac i izjednačio na 1:1. Arsenal s igračem manje više nije bio ravnopravni suparnik. U zadnjoj polovici drugog poluvremena domaćin je primio još tri pogotka. Prvo je u 68. minuti Robben zabio za 2:1, a deset minuta kasnije Costa je povećao prednost. U zadnjih deset minuta Bayern je s još dva pogotka do nogu potukao Arsenal. Oba pogotka zabio je Vidal (80. i 85.) za konačnih 5:1! >>Modrić slavio protiv Roga, Kovačić s tribina gledao kako Real prolazi u četvrtfinale 