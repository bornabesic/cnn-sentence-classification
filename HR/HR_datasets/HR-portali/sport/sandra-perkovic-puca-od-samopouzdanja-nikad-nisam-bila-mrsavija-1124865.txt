Sandra Perković niže nagrade na domaćoj sceni kad ne može biti izabrana za najbolju europsku (nije ušla ni u uži izbor) ili svjetsku (još u konkurenciji) atletičarku godine. U konkurenciji Sare Kolak (olimpijsko zlato i europska bronca u bacanju koplja) i Blanke Vlašić (olimpijska bronca), Sandra je na Gala večeri Hrvatskog atletskog saveza proglašena za najbolju atletičarku Lijepe Naše. Nagradu je primila od Sergeja Bubke, bivšeg šesterostrukog svjetskog prvaka u skoku s motkom. Sezona bez jednog poraza – Ne opterećujem se što nisam dobila nagradu za najbolju europsku atletičarku. Svoje sam prošle sezone napravila i moj je obraz čist. Osvojila sam europsko i olimpijsko zlato, pobjednica sam Dijamantne lige i prvi put u karijeri završila sezonu bez ijednog poraza. Te brojke motiviraju me da sve ponovim u novoj sezoni, ako ne i više. A pripremam iznenađenja. Koja? Ne mogu ih otkriti, ali ćete čuti i vidjeti na vrijeme – rekla je Sandra koja je zablistala u crnoj kombinaciji majice i suknje, a isticala se njezina tamnija put. – Put je posljedica sunčanja na dvotjednom odmoru na Sejšelima gdje sam bila s dečkom i trenerom Edisom Elkasovićem – rekla je. Pa kako je bilo na Sejšelima? – Dobro. Zašto baš Sejšeli? – Zato što je ondje toplo, lijepa je priroda, išli smo na izlete i uživali u svakom trenutku. Ronjenje? – O, da. Ali se nisam bavila podvodnim ribolovom nego podvodnom fotografijom. I kakve su fotografije? – Odlične, samo ih nikome još nisam pokazala. Možda i neću – bila je tajanstvena. Kada počinju pripreme za novu sezonu? – U ponedjeljak. Za početak u Zagrebu, a kasnije ćemo vidjeti. Hoće li to biti Medulin ili neka druga europska ili neeuropska destinacija, ovisit će o mogućnostima saveza. Bude li novca, možda odemo na neke dulje pripreme izvan Hrvatske. No budu li kod nas dobri vremenski uvjeti tijekom zime, možda neće biti potrebno da ikamo idemo – istaknula je. Možda ćete ove sezone prvi put nastupiti u dvorani? – Da, ima jedan miting u Njemačkoj gdje se baca disk u dvorani. Bude li ženski disk u programu mitinga, sigurno ću na njemu nastupiti. To mi je dobra prilika da konačno postignem svjetski rekord. Naime, svjetski rekord u dvorani je oko 62 metra. Nisam nikad bacala u dvorani, ali možda mogu baciti dalje od te dužine pa će uz moje ime u CV-u pisati i da sam svjetska rekorderka. Ako ne na otvorenom, onda barem u dvorani – istaknula je naša diskašica. Kuglu nećete bacati u dvorani? – Ne, od te sam ideje odustala. Sezonu na otvorenome počet ćete na mitingu u Splitu? – Da, svake je sezone tako. Svake godine ondje bacim dalje od 70 metara. Bilo bi lijepo otvoriti sezonu takvim hicem. Opet, za velike dužine ima vremena. Cilj mi je u novoj sezoni baciti dalje od 72 metra i vratiti svjetsko zlato koje sam prije dvije godine izgubila u Pekingu – rekla je Sandra. Damu se ne pita za kilograme Izgledate prilično dobro, mora se priznati... – Da, nikad nisam bila mršavija i nikad nisam bila jača. Pucam od samopouzdanja – rekla je. Na koliko ste kilograma? – Dajte, molim vas... To se jednu damu nikad ne pita. Šalu na stranu, zadovoljna sam trenutačnom težinom – istaknula je. Je li dobar izgled posljedica dobrog odmora? – Ima nešto i u tome. Mjesec dana sam ukupno bila na odmoru i moram priznati da sam pošteno napunila baterije. Prošle sezone hrvatska atletika napravila je čudesne rezultate. Slažete li se s time? – Da, ali bih voljela kada bi se Sari, Blanki i meni još netko priključio s medaljama na Svjetskom prvenstvu u Londonu. Drago mi je zbog Sare da se tako brzo vinula u svjetski vrh. Bit će još bolja u novoj sezoni. Ona mi je baš dobra prijateljica i želim da ima još bolju sezonu. Samo da bude zdravlja, ne samo njoj nego i svima nama drugima – zaključila je Sandra. 