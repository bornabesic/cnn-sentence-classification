Foto: Feđa Krvavac/Klix.ba HRVATSKI nogometaš Ivan Lendrić u nedjelju je odigrao posljednju utakmicu za Željezničar, postigao je pogodak u preokretu protiv Radnika, a potom je Grbavicu napustio tužan i razočaran. Napadač koji je prve nogometne korake napravio u Hajduku, a u HNL-u je još igrao i za Lokomotivu, za portal Klix.ba komentirao je jučerašnji incident, a pritom se oprostio sa suigračima i navijačima Želje.  Lendrić je postigao jedan od dvaju pogodaka protiv Radnika u pobjedi 2:1, a iza njega je sezona u kojoj je upisao 20 pogodaka i tri asistencije. U Premijer ligi postigao je 19 golova i sezonu je završio kao prvi strijelac.  Međutim, rastanak s Grbavicom bio je jako ružan. Nakon postignutog gola, Lendrić se okrenuo prema navijačima na sjevernoj tribini i nešto dobacio, nakon što je navodno trpio psovke i uvrede s tribine.  Ovaj potez nije se svidio stručnom štabu Željezničara pa ga je trener Slavko Petrović izbacio iz igre, a Lendrić je po izlasku s terena bacio dres na pod i otišao u svlačionicu. "Prije svega, ispričavam se svima za moj jučerašnji ispad, žao mi je zbog toga. Međutim, s druge strane, nisam zaslužio da me vrijeđaju nakon 50 utakmica i 30 golova. Nekolicina navijača me je uspjela isprovocirati jer su mi tijekom cijele utakmice psovali ustašku majku. Neka se zapitaju jesam li to zaslužio", izjavio je Lendrić za Klix.ba. Lendriću je utakmica protiv Radnika bila posljednja u dresu Željezničara pa se odlučio zahvaliti suigračima i pravim navijačima. Sa sobom nosi nagradu za najboljeg strijelca."Odigrao sam posljednju utakmicu za Želju, ponosan sam na sebe i svoje suigrače. Hvala svima, posebno njima, zajedno smo napravili ove rezultate. Prvi sam strijelac, to bez svojih suigrača ne bih mogao ostvariti. Hvala i navijačima koji su nas bodrili cijelu sezonu pa i kad je bilo najteže", rekao je sada već bivši napadač Želje.