Foto: Hina, Index   RIJEKA je na Maksimiru doživjela potop, ali poraz od Dinama 2:5 nije pokvario slavlje novim prvacima koji su usred Zagreba prvi put u povijesti podigli trofej hrvatskog prvaka.   Srećom po Matjaža Keka i njegove igrače, pitanje titule Rijeka je riješila prošlog vikenda protiv Cibalije, a pokazalo se da su s razlogom željeli izbjeći odlučujući susret na Maksimiru.   Tisuće navijača Rijeke pozdravilo je Keka i njeove igrače ovacijama te su s njima slavili dugo nakon posljednjeg zvižduka.   Igrači su priznali da su u susret ušli preopušteni zbog slavlja prošlog tjedna, ali da im se to ne bi dogodilo da je utakmica odlučivala o prvom mjestu.   "Očekivao sam nešto ovakvo. O utakmici ne treba trošiti previše riječi, ovo je bilo turističko izdanje Rijeke, ali bila je to takva utakmica, srećom da ova utakmica nije bila odlučujuća", rekao je Matjaž Kek: "Svašta bih mogao pričati o utakmici, ali kada se sve zbroji Dinamo je zasluženo pobijedio".   Ipak, o suđenju je još rekao: "Deplasirano je sada govoriti o sucu. Toliko je očito sve to skupa, upropastiš ovakvu utakmicu... U ovoj utakmici to nije bilo potrebno".  "Imali smo sjajnog konkurenta u Dinamu, tlačili su nas do zadnjeg kola. Čestitke igračima i svim ljudima u klubu. Ova kulisa na tribinama najbolja je nagrada za sve što smo napravili ove sezone", dodao je slovenski stručnjak i na kraju se dotakao HNS-a.   "Za nas je bilo premalo medalja. Želio bih zahvaliti HNS-u na ovom slavlju. Mi smo se svima odužili poštenim odnosom, a pred nama su finale kupa i novo prvenstvo, za to ćemo biti spremni".        Rijeku još čeka finale Kupa protiv Dinama sljedećeg tjedna u Varaždinu. Na pitanje kako će pripremiti ekipu nakon velikog slavlja, Kek je rekao: "Čeka nas još jedna utakmica za trofej za par dana, moramo biti puno bolji. Nakon jednog neuspjeha se ne prestaje igrati, a moji igrači su premladi da bi previše slavili".     Rezultati by SofaScore