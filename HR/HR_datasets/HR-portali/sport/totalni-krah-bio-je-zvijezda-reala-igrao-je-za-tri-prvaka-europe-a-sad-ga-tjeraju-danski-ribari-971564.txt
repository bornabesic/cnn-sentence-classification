KAKAV je to talent bio. Kad se kao 17-godišnjak pojavio na nogometnoj sceni u dresu Ajaxa, Rafael van der Vaart oduševio je svijet. Stručnjaci su mu predviđali veličanstvenu karijeru i očekivalo se da će nastaviti stopama Van Bastena, Bergkampa, Davidsa, Seedorfa… nogometaša koje je čuveni Ajaxov inkubator lansirao među zvijezde. Nakon fantastičnih pet godina u dresu Kopljanika, Nizozemac je prešao u redove bivšeg prvaka Europe HSV-a u kojem se zadržao tri godine. U 74 susreta za Hamburžane zabio je 30 golova, dovoljno da ga 2008 kupi Real. Na Santiago Bernabeu Nizozemac se nije najbolje snašao i nekako baš tada jedna potencijalno velika karijera počela se urušavati kao kula od karata.  U Tottenhamu Van der Vaart nije igrao loše, no ubrzo se vratio u Hamburg, a karijeru je pokušao poslije spasiti i u Betisu. Nije išlo. U Sevillu je odigrao samo sedam utakmica bez ikakvog učinka.Van der Vaart je u mali danski Midtjylland stigao prošlog ljeta, ako velika zvijezda, bez sumnje najveća u povijesti danskog klupskog nogometa. No, umjesto da izdominira ligom i da bude vođa momčadi, danski ''ribari'' ga tjeraju van iz kluba.  ''Znali smo da se upuštamo u rizik kada smo ga dovodili jer je izašao iz najboljih igračkih godina. Očito je da smo očekivali više, a za uloženi novac nismo dobili ništa zauzvrat. Nije on više spreman za ozbiljan nogomet'', bijesan je bio Claus Steinlein, sportski direktor kluba. Nogometaš koji je igrao za čak tri europska prvaka i koji je za Nizozemsku odigrao 109 utakmica, za Midtylland je zabio svega dva gola u 15 nastupa, a u posljednjih pola godine odigrao je svega 13 minuta.