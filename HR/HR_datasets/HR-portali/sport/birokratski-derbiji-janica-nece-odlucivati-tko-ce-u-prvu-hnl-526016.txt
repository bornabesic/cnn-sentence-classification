Faktori koji odlučuju tko će se plasirati u Prvu Hrvatsku nogometnu ligu su športski rezultat i ispunjenje uvjeta o licenciranju koje je svojim općim aktima propisao nadležni nacionalni športski savez. - Središnji državni ured za šport i državna tajnica za šport Janica Kostelić nemaju ovlasti odlučivati o tome tko će se plasirati u Prvu HNL - stoji u priopćenju Središnjeg državnog ureda za šport. Upis svih klubova u Registar profesionalnih sportskih klubova napravljen je sukladno Zakonu o sportu, pa tako i upis NK Solina, koji je Gorica traži da se izbriše iz registra jer nema 51% profesionalnih igrača, tvrde u SDUŠ. Predsjednik HNK Gorice, koja se bori za ulazak u HNL, Nenad Črnko podnio je Središnjem državnom uredu za sport za brisanje Solina iz Registra, no Solin je uredno dobio licenciju za Prvu ligu, a kako je prije toga Gorica bila uvjerena kako je sigurna, uoči utakmice sa Solinom igrači su se očistili kartona kako bi kvalifikacije dočekali kompletni. No sad nisu sigurni ni hoće li doći do tih kvalifikacija jer će na Solin bez pola momčadi. - Svi klubovi su dostavili popise igrača koji imaju odgovarajuću vrstu ugovora temeljem kojega sportaš ima profesionalni status iz članka 8. Zakona o sportu. Nakon pisanog prigovora HNK Gorica u kojem se navodi kako NK Solin ne ispunjava uvjete za upis u Registar profesionalnih sportskih klubova te zahtijeva brisanje navedenog kluba iz istog, Središnji državni ured za šport zatražio je dodatno od NK Solin dostavu ugovora za sve profesionalne igrače u klubu. Napominjemo kako do brisanja pojedinog kluba iz Registra profesionalnih sportskih klubova može doći isključivo ukoliko klub na dodatno traženje Središnjeg državnog ureda za šport ne dostavi važeće ugovore za najmanje 50 posto sportaša u odnosu na broj prijavljenih športaša za natjecateljsku godinu. - Sustav Comet nije službeni javni registar te kao takav ne predstavlja službeni dokaz sukladno Zakonu o sportu kojim bi se igračima II. HNL dokazivao status te podredno tome definirao profesionalni status sportskog kluba sukladno članku 24. Zakona o sportu - stoji u priopćenju SDUŠ- u kojem pozivaju sve športaše i sve dionike sustava športa, a posebno čelnike klubova, da svoj športski napredak temelje na fer i korektnoj športskoj borbi na terenu.