Dobro raspoložen i nasmijan stigao je Joan Carrillo na press konferenciju uoči zadnje domaće utakmice ove sezone, koju njegova momčad igra protiv Intera iz Zaprešića sutra u 19 sati. Razlog njegovog raspoloženja bilo je dobro stanje momčadi, ali i pobjeda pionira Hajduka nad Dinamom u finalu kupa. - To su momci koje viđam svaki dan, vidim strast u njihovim očima, i sretan sam zbog njih, zbog trenera i kluba... Jednako tako sam sretan jer vidim da su i svi moji igrači koncentrirani na sutrašnju utakmicu, u kojoj naš rad mora uroditi plodom. Tri boda pred nama su jako važna i počevši od mene i mojih suradnika, svi ćemo dati sve za uspjeh... Obično kažete da su protivnici teški i dobro pripremljeni, da utakmica neće biti laka... Inter nije dobio nikoga osim Splita, možete li najaviti feštu na zadnjoj utakmici na Poljudu? - Uvijek su protiv Intera bile rezultatski tijesne utakmice. Inter ima potencijal i snagu, znamo kako nam mogu zaprijetiti, to su nam pokazali i u Zaprešiću. Dali su gol i nama i Osijeku i Rijeci... i mislim da neću pogriješiti ako kažem da će doći s jako zgusnutim linijama. Njima ne igra rezultat, napravili su što su htjeli, ali neće nam dati prostora, imat će defenzivnu ideju i igrat će na naše pogreške. Normalno, to je utakmica u kojoj moramo osvojiti tri boda, ali bit će jako slična utakmica protiv Lokomotive. Koliko će vam biti lakše zbog povratka Ercega, koji je jako dobar u tandemu s Futacsem, te povratka Tudora i Ohandze?  - To mi daje veću mogućnost izbora, ali i inače nemamo kompliciran izbor igrača. Izabrat ću one koji svojim profilom budu najbolje odgovarali. Nije u pitanju samo fizičko stanje igrača, nego i ono što trebamo. Sretan sam da imam alternativu...  Može li ovo biti zadnja utakmica Vlašića na Poljudu, navodno ga zovu Torino i Fiorentina? - Nemam pojma. Mislim da smo u razdoblju špekulacija i meni to nije važno. Kako ne mogu sam odlučivati o tim stvarima, koncentriran sam na utakmicu s Interom. Znate što, dobro je da govore o mojim igračima. Ispravak, ne o mojima, nego o igračima Hajduka. Sada je najbolje za sve nas da damo 200%, a poslije ima vremena za sve. Nećemo izgubiti koncentraciju, jer postoje ljudi u klubu koji rade na takvim stvarima. Ako osigurate treće mjesto sutra, hoćete li nekim igračima odmah dati odmor? - Možda. Ali tko će nam garantirati da ćemo uzeti tri boda i osigurati treće mjesto. Mi smo koncentrirani na osvajanje šest bodova. Dobro je što ovisimo o sebi samima, ako uzmemo svih šest bodova, bit ćemo sigurno treći.  Hoćete li pustiti Tudora i Vlašića u reprezentaciju? - Mislim da ja osobno neću donijeti tu odluku, takva odluka se donosi na nivou kluba. Vidjet ćemo, dva igrača o kojima govorite pokazali su mi da su koncentrirani na Inter. Kao i ja i svi mi u klubu želimo pobijediti u toj utakmici.