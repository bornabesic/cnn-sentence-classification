Rukometaši PPD Zagreba uvjerljivom pobjedom u Našicama nad domaćim Nexeom (35:23) osvojili su 26. naslov prvaka Hrvatske. Ukupno je održano 26 prvenstava Hrvatske, a PPD Zagreb je jedini klub koji je osvajao naslove. Mijenjala su se samo imena kluba - Zagreb Loto, Badel 1862, Croatia banka, Croatia osiguranje i sad Prvo plinarsko društvo.   Malo tko je očekivao nakon one drame u finalu kupa kada su “plinari” uzeli trofej tek nakon izvođenja sedmeraca, da će ovako lako biti u Našicama. Kasim Kamenica, novi trener zagrebaša, očigledno je dobro prodrmao svlačionicu jer je PPD pod njegovim vodstvom prvo uvjerljivo slavio u Gorici, a sada u Našicama. A “kameni” je doživio prave ovacije u Našicama gdje ga je 2500 navijača dočekalo velikim pljeskom. Ipak je on šest sezona proveo u Nexeu. - Protekla četiri dana dosta vremena proveo sam razgovarajući s igračima. Dečki su prihvatili sve moje ideje i ova pobjeda je rezultat toga. Nadam se da ćemo u istom ritmu odraditi i preostale tri utakmice domaćeg prvenstva - rekao je Kamenica.  Dobar posao na vratima obavio je Ivan Stevanović. - U ovu utakmicu, u odnosu na onu u finalu kupa, ušli smo potpuno drugačije. U Umagu je svaki njihov šut bio pogodak, a ovoga puta u Našicama odigrali smo puno, puno bolje u obrani. Ovom uvjerljivom pobjedom mislim da smo svima dokazali tko je najbolja rukometna momčad u Hrvatskoj - rekao je Ivan Stevanović, vratar PPD Zagreba. U posljednjih tjedan dana svašta se izdešavalo u klubu - smjena trenera, smjena kapetana, najava novčanih kazni za neke igrače... - Da, svašta se događalo, morali smo malo skupiti glave jer smo vidjeli da je vrag odnio šalu - rekao je Stevanović koji na kraju sezone odlazi u švicarski Kadetten.