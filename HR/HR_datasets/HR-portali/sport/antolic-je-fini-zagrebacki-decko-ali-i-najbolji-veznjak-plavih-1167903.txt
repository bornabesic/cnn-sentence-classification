Dosta je kritika ove sezone na račun Dinamova kapetana Domagoja Antolića. Istina, nije on Luka Modrić koji je u Dinamu znao sam riješiti utakmicu, nije ni Arijan Ademi koji će, ako momčadi ne ide, “istući” suparnika. Ali, Antolić je doživio i brojne neopravdane kritike. Nije on sada postao igračina jer je nanizao četvoricu Interovih igrača u šesnaestercu i zabio im gol. Antolić je najbolji vezni igrač Dinama ovoga proljeća pa i ove sezone. Tako govori statistika. Iako igra na poziciji zadnjeg veznog (tek je malu minutažu imao iza napadača), postigao je isti broj pogodaka i asistencija kao Sammir i Ante Ćorić zajedno. Ovog proljeća Sammir je nastupio 10 puta te zabio jedan gol i dva puta asistirao, Ćorić je igrao sedam puta te jednom zabio i jednom i asistirao. A obojica igraju znatno bliže suparničkim vratima negoli Antolić. Koji je u ovog proljeća u 11 nastupa u HNL-u postigao dva pogotka i tri asistencije, dakle jednako kao Sammir i Ćorić koji imaju zajedno šest utakmica više. I dosad su uživali status klupskih zvijezda, a Antolić je radio samo svoj posao, bolje ili lošije, ali nikad na teren nije izišao samo odraditi posao. I nakon slaloma i drugoga gola zaredom u dvije utakmice dobro raspoloženi Soudani dobacio je: – Napišite da će Antolić biti najbolji strijelac HNL-a. – Lako se Soudaniju šaliti kad je zabio 13 golova – uzvratio je Antolić, koji o kritikama na svoj račun, pa i o krizi u kojoj su bili i on i momčad, nije želio puno govoriti. – Ne znam u čemu je bio problem, nije forma pala samo meni, nego cijeloj momčadi, a onda je i meni teško. Sad je to iza nas, a gol i asistencija u utakmici s Interom me vesele da malo poboljšam pojedinačnu statistiku, iako mi ona nikad nije bila važnija od momčadi – kaže Antolić. Na njegov je račun sjelo dosta kritika, u stilu – simpatičan je, fini zagrebački dečko..., ali puno je finih dečki u Zagrebu, ali ne mogu igrati u Dinamu. – Hm, ne bih to komentirao. Smetaju li mi takve kritike? Ni na to nemam komentara – zaključio je Dinamov kapetan i ostao fini zagrebački dečko, sjajno odgojen, uvijek pristojan, dečko koji neće pobjeći od mikrofona i kad plavi izgube utakmice kao one od Hajduka i Slavena Belupa, za razliku od mnogih drugih koji samo prođu pognute glave, ignorantski. Antolić je zasluženo kapetan Dinama i u Dinamu je najbolji vezni igrač, što god tko mislio o tome. Sammir, Ćorić, Pavičić, Moro, Knežević... moraju još puno toga napraviti da dođu na njegovu razinu, bolji od njega bio je samo Sammir, ali davnih dana. Šteta je što Antolić nije kao Zajec, da nekome od suigrača opali pljusku kad na terenu ne radi ono što se od njega traži, ali on nije taj tip. 