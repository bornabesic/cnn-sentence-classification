Zajedničkim gašenjem plamena i velikim koncertom grupe Prljavo kazalište na Trgu Vladimira Nazora u Ivanić-Gradu, svečano su zatvorene sedamnaeste Sportske igre mladih koje su i ove godine okupile rekordan broj sudionika. Naime, ove je godine na Igrama ukupno sudjelovalo 84.790 djece i mladih.Na velikoj zabavno-glazbenoj ceremoniji zatvaranja Sportskih igara mladih na kojoj su pažnju privlačili glumica Ornela Vištica, naš proslavljeni olimpijac Branko Zorko i drugi, gradonačelnik Ivanić-Grada Javor Bojan Leš rekao je kako je iznimno sretan što može u svom gradu ugostiti ovu najveću sportsku amatersku manifestaciju jer sport nas čuva od zla i uči životu.Na samom početku ceremonije Predsjednik Sportskih igara mladih Zdravko Marić zahvalio se Vladi RH, pokrovitelju sedamnaestih Sportskih igara mladih, svim sponzorima i djeci koja su i ove godine nazočila u velikom broju, ne samo u Hrvatskoj već i u Bosni i Hercegovini gdje je ove godine sudjelovale više od 25.000 djece i mladih. Posebno se zahvalio MORH-u jer su zahvaljujući njima u Split ovog ljeta Sportske igre mladih ugostile više od pet tisuća djece iz cijele Hrvatske.U ime Predsjednika RH Ive Josipovića okupljenima se obratio izaslanik za sport Branko Tušek koji je rekao da Igre na najbolji način pomažu borbi protiv svih devijacija u društvu, a u ime Hrvatskog sabora Mario Habek koji je istaknuo veliki odgojni potencijal Sportskih igara mladih.Ceremoniji je prisustvovao i Krešimir Šamija, načelnik odjela za sport Ministarstva znanosti, obrazovanja i sporta koji je djeci poručio da im sport bude način života.Na središnjem trgu u Ivanić Gradu okupilo se nekoliko tisuća posjetitelja, djeca i mladi su se nadmetali u uličnoj košarci, cageballu, organizirano je natjecanje u žongliranju, mjerenje preciznosti udarca, organizirana je i likovna radionica pod nazivom \'\'Volim Ivanić-Grad\'\',  a predstavljen je i novi sport Sportskih igara mladih – atletika. Sve je na kraju kulminiralo velikim koncertom grupe Prljavo kazalište.Sportske igre mladih koje od samog početka djeluju pod motom \"Živimo život bez droge jer droga uzima život\" sljedeće godine nastavljaju na svojim planovima regionalizacije.