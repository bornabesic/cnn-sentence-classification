Ivan Perišić prema svemu sudeći odigrao je svoju posljednju utakmicu u dresu Intera, a talijanski mediji već su pronašli i 'nepobitne' dokaze da je tome tako. Hrvatski je rerepzentativac u susretu 38. kola Serie A Udineseu zabio gol te dvaput asistirao, a po izlasku s terena u 56. minuti mahnuo je navijačima te istu fotografiju postavio na svom Instagram profilu uz emotikone koji prema tamošnjim medijima znače 'Hvala, Inter'. Nakon utakmice na teren je izašao sa sinom i još jednom objavio fotografiju malenog kako maše. Sve to samo je nastavak niza potvrda kako Ivan sigurno ovo ljeto napušta Inter i Italiju, a nova destinacija će, bez sumnje, biti engleski Premiership. I dok po mnogima PSG otpao jer Perišić po svaku cijenu želi igrati na Otoku, u borbi za njegove usluge su i dalje Manchester United i Chelsea.  A tu je u prednosti, čini se, Jose Mourinho i njegov United s obzirom na Portugalčev posjet Zagrebu na utakmici s Ukrajinom, ali i činjenicu da su 'crveni vragovi' spremni iskeširati koliko god će Inter tražiti. Cijena će se vrtiti između 45 i 60 milijuna eura čime će Perišić postati najskuplji hrvatski igrač u povijesti. A uz to, dođe li na Old Trafford, postat će i prvi hrvatski nogometaš u tom slavnom klubu.