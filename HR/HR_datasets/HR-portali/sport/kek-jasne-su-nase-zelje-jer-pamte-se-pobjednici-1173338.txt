Nakon što je osvojila prvi naslov prvaka, Rijeka će u srijedu u Varaždinu u finalu Kupa protiv Dinama imati priliku osvojiti i prvu dvostruku krunu. - Jedan veliki privilegij je igrati finale Kupa. Jasne su naše želje jer pamte se pobjednici - poručio je Matjaž Kek, trener Rijeke. Kek je naglasio kako između finalista nema nedoumica. Ove sezone u četiri međusobna ogleda svaka  momčad ostvarila je po jednu pobjedu, a dvije utakmice okončane su remijem. - Znamo kakav nas protivnik očekuje, vidjeli smo u subotu. Iza nas je teška sezona, ali vodi nas jedan veliki motiv i želja, uz sav respekt i poštovanje prema protivniku. Bio bih  presretan da bude jedna prava utakmica u krasnom ambijentu i dobra reklama za hrvatski nogomet - ustvrdio je Kek. Mario Gavranović nije igrao u zadnjem kolu i jedva čeka ogled u srijedu protiv Dinama. - Svaki igrač se raduje ovakvim utakmicama, dvije najbolje ekipe u Hrvatskoj zasluženo su u finalu Kupa. Dobro smo se pripremili, želimo osvojiti i ovu titulu i sve ćemo napraviti da na terenu izgledamo bolje nego u subotu i da ovaj trofej odnesemo u Rijeku - rekao je Mario Gavranović.