Bila je to sezona za pet! Trijumfom nad Bresciom u europskom superfinalu (10:4) pred svojim navijačima, vaterpolisti Juga ispisali su povijest. U jednoj sezoni osvojili su pet trofeja. To u vaterpolu nikome nikad nije pošlo za rukom, ali jest u nogometu. I to velikoj Barceloni u dva navrata. Godine 2009. pod vodstvom Josepa Guardiole Katalonci su osvojili trofej više od Dubrovčana – čak šest. Okitili su se naslovom španjolskog prvaka, osvojili domaći kup, Ligu prvaka i potom španjolski i europski Superkup te Svjetsko klupsko prvenstvo. U sezoni 2014./15., kada im je trener bio Luis Enrique, bili su tek nešto skromniji, osvojili su pet trofeja (izostao je španjolski Superkup). No, i činjenica da se Jug približio velikoj Barceloni – a trener Vjekoslav Kobešćak legendarnom Pepu – veliki je doseg. Držati sve klupske naslove u jednom sportu, osvojiti taj vaterpolski Grand Slam, to mogu samo najveći. – Doživjeli smo sportsku besmrtnost, osvojili smo pet trofeja u jednoj sezoni i time smo ispisali povijest ne samo Juga nego i hrvatskog sporta. Sportaši znaju koliko je teško doći do kraja u bilo kojem natjecanju, a doći do kraja u svim natjecanjima u kojima sudjeljujete mogu samo rijetki. Ovo je prekrasan završetak jedne nevjerojatne sezone – istaknuo je Jugov predsjednik, poduzetnik Lukša Jakobušić, najzaslužniji što je u Gruž za trenera došao Zagrepčanin Vjekoslav Kobešćak. Vjeko je nakon toga najprije doveo pojačanja (Garcia, Lončar, Vrlić, Perrone, vratio se Joković), a potom toj momčadi dao dušu i pobjednički duh. Klupsko se vodstvo, ističe Jakobušić, nadalo povratku barem jednoga trofeja, ali svih pet – o tome nisu ni sanjali. I Jugovi igrači kao da još nisu svjesni što su postigli. Čini im se da je Brescia nekako prelagano pala u Gružu, a možda se ipak radi o tome da su gospari (pre)žestoko krenuli. – Sigurno je da nismo očekivali da ćemo tako lako osvojiti Superkup. No, ključna je bila naša dobra priprema, analizirali smo ih sa svih strana, predvidjeli gotovo svaki njihov potez. Brescia nije tako loša kako to sugerira rezultat, ali mi smo fizički i taktički bili superiorni – kaže vratar Maro Bijač (25), o kojemu će se sljedećih dana još pisati.