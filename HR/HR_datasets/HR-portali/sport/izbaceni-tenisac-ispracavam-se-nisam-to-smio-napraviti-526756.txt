Kad već nije uspio svojim tenisom, onda je mladi francuski tenisač Maxime Hamou (21) sramotnim ponašanjem uspio doći u sve svjetske medije. Francuz je u prijenosu uživo pokušao na silu poljubiti novinarku Eurosporta Maly Thomas iako ga je ona nekoliko puta pokuašala odgurnuti i odmaknuti se od njega. Kasnije je Maly rekla kako bi ga udarila da nisu bili u prijenosu uživo, a vodstvo Roland Garrosa izbacilo ga je s turnira oduzevši mu akreditaciju. Mladić je nakon toga očito shvatio kakvu je kobnu pogrešku napravio te se pokušao ispričati. - Najiskrenije se ispričavam Maly Thomas ako se osjetila povrijeđeno mojim ponašanjem tijekom intervjua - rekao je l'Equipeu i nastavio: - Imao sam fantastičan tjedan na Roland Garrosu, proživljavao sam najsretnije trenutke kao tenisač i dopustio si da svoje emocije izrazim na neprimjeren način prema Maly, koju znam od ranije i izrazito je cijenim. Nisam je namjeravao uvrijediti. Ako ona to dopusti, ispričao bih joj se i u četiri oka. Iz dana u dan učim iz pogrešaka kako bih postao bolji tenisač i bolji čovjek. Hamou se tako očito previše zanio u proslavi sjajnog tjedna na French Openu s obzirom da se kao 287. tenisač svijeta uspio probiti kroz kvalifikacije do glavnog turnira. U prvom kolu Roland Garrosa dobio je porciju od Pabla Cuevasa 6-3, 6-2, 6-4, no scena u prijenosu uživo zasjenila je najveći uspjeh njegove karijere...