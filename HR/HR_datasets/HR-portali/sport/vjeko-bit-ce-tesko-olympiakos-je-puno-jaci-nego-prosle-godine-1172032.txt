Tri dana vrhunskog (klupskog) vaterpola, od četvrtka do subote, nudi Budimpešta kao domaćin Final Sixa Lige prvaka. Priliku da svoje umijeće pokažu u novoj Danube Areni, koja može primiti 12.000 gledatelja i koja će biti središnje borilište SP-a u vodenim sportovima koje će se u srpnju također održati u Budimpešti, imaju i vaterpolisti Juga koji brane naslov. Obranu će započeti večerašnjim četvrtfinalnim dvobojem s grčkim Olympiakosom koji uz izravan prijenos na HTV-u 2 počinje u 19 sati. Na neki način bit će to repriza lanjskog finala. Tada je uspješniji bio Jug, a tko će biti sada? – Bit će ovo najjači završni turnir u povijesti Kupa prvaka. Svi sudionici – a to su uz nas Pro Recco, Olympiakos, Szolnok, Eger i Barceloneta – imaju izglede da osvoje naslov. Nama je drago da pristupamo turniru bez nekog imperativa, ispunili smo ciljeve koje smo postavili na početku sezone – kaže Jugov trener Vjekoslav Kobešćak iza kojega je niz od čak osam trofeja. O suparniku u četvrtfinalu dodao je: – Olympiakos je puno jači nego prošle godine. Imaju kostur grčke reprezentacije pojačan našim igračima Pavićem i Bušljom. I odličan sidraški par, jedan od najjačih na svijetu. Pobjednika ovog dvoboja u polufinalu čeka Pro Recco. Zanimljivo je da su u istom dijelu ždrijeba momčadi koje su više puta osvajale naslov europskog prvaka (Recco 8, Jug 4, Olympiakos 1), dok su u drugom oni bez ijednog naslova. Netko od potonjih prvi će put zaigrati u finalu! Pro Recco je po broju naslova europskog prvaka već pretekao Mladost (Recco 8, Mladost 7, Partizan 7), a sada bi u slučaju trijumfa Đenovljana bila ugrožena i prevlast hrvatskih klubova u Kupu prvaka. Hrvatska zasad drži prvo mjesto s 14 naslova svojih klubova (Mladost 7, Jug 4, Jadran 2, POŠK 1), a Italija je slijedi s 13 (Recco 8, Posillipo 3, Canottieri 1, Pescara 1). Na jugašima je da ovu dobru statistiku podebljaju. Paralelno sa seniorima, u istom gradu svoj završni turnir igraju i mlađi juniori. Jugaši su u skupini s Barcelonetom, Egerom i Kaposvarom.