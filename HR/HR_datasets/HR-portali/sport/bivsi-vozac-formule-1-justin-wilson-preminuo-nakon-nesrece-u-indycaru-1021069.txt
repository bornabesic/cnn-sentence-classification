Bivši vozač Formule 1, Britanac Justin Wilson, jučer navečer je podlegao teškim ozljedama koje je dobio na nedjeljnoj utrci IndyCara. 37-godišnjaka je pogodila krhotina koja je otpala s drugog bolida čiji je vozač izgubio kontrolu te udario u zid. Nesretan događaj se dogodio u 180. krugu utrke (od 200) na stazi Pocono Raceway, a Wilson je odmah nakon toga zračnim putem prevezen u Lehigh Valley Hospital-Cedar Crest u Allentownu, gdje je prvo bio u komi, piše GP1. Mark Miles, glavni izvršni direktor IndyCarove matične kompanije Hulman&Company, potvrdio je ono čega su se mnogi bojali: - S velikom tugom objavljujemo da je Justin Wilson preminuo ove večeri zbog ozljeda glave. Justinovu sposobnost vožnje trkaćeg automobila pratila je njegova nepokolebljiva ljubaznost, karakter i poniznost koji su ga učinili jednim od najcjenjenijih članova u paddocku. Kao što znamo, trkaća industrija je jedna velika obitelj, a mi ćemo se usmjeriti na Justinovu obitelj kako bi osigurali da ona dobije podršku koju treba u ovim nevjerojatno teškim trenucima. Ubrzo nakon toga, s izjavom za medije je izašla i Wilsonova obitelj: - Roditelji Justina Wilsona, Keith i Lynne, njegova žena Julia i njegov brat Stefan s dubokom tugom dijele vijest da je Justin preminuo danas nakon što je podlegao ozljedama koje je pretrpio tijekom Verizon IndyCar utrke na Pocono Racewayu u nedjelju 23. kolovoza. Obitelj želi zahvaliti osoblju bolnice, Andretti Autosportu i IndyCar seriji, kao i cijeloj trkaćoj zajednici za nevjerojatnu podršku navijača iz cijeloga svijeta. Wilson, koji se uspješno utrkivao u SAD-u nakon jedne sezone u formuli 1 tijekom koje je vozio za Minardi i Jaguar, iza sebe ostavlja ženu Juliju, dvije kćerke, roditelje Keitha i Lynne, te mlađeg brata Stefana koji je također vozač utrka. >> Slavio Hamilton, Vettel nakon kockanja izgubio sve u zadnjem krugu!