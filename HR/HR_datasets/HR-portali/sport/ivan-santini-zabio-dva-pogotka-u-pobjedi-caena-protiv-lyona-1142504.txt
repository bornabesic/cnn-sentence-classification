Hrvatski nogometaš Ivan Santini postigao je dva pogotka za Caen, koji su pomogli njegovoj momčadi da dođe do 3:2 pobjede nad favoriziranim Lyonom u dvoboju 20. kola francuskog prvenstva te pobjegne iz opasne zone pri dnu ljestvice. Caen je stigao u vodstvo u 8. minuti, kad je Cornet poslao loptu u svoju mrežu. U 29. minuti Santini je postigao svoj prvi pogodak na utakmici realiziravši kazneni udarac za 2:0. Samo šest minuta poslije kazneni udarac dosuđen je i za Lyon, a precizan je bio Lacazette. Isti igrač zaslužan je što je gostujuća momčad do poluvremena stigla izjednačiti i to u 45. minuti. U 61. minuti Caen je došao do pobjedničkog pogotka. Karamoh je ubacio s desne strane na visinu peterca, gdje se neometan našao Santini i glavom poslao loptu u mrežu. Bio je to 12. pogodak 27-godišnjeg Zadranina ove sezone u francuskom prvenstvu, koji je Caenu donio šestu pobjedu i bijeg iz opasne zone. Caen je s 21 bodom sada na 15. mjesto, a Lyon je ostao na četvrtom s 34 boda. Vodeća je sa 45 bodova Nica, koja je igrala samo 0:0 protiv Metza na domaćem terenu, Monaco je drugi s 42 boda, koliko ima i trećeplasirani PSG. Monaco još ima utakmicu manje koju će odigrati u s početkom u 21 sat, kad momčad hrvatskog reprezentativnog vratara Danijela Subašića gostuje u Marseilleu. 