Savjetnik Red Bulla Helmut Marko (73) pozornost je usmjerio na Ferrari. Vozač Ferrarija Sebastian Vettel (29) na predsezonskom testiranju u Barceloni u jednom je krugu odvezao vrijeme za preuzimanje vrha u poretku. Nebi problema bilo da Vettel nije u cilj ušao s 'pola gasa', što su mnogi primjetili, pa tako i Helmut. - Ono što me najviše brine je to što Vettela poznam jako dobro. Provokatorski je podigao nogu s papučice gasa prolazeći kroz cilj u brzom krugu. To vam svi mogu potvrditi - izjavio je Helmut. - Kad napravite tako nešto, to znači da imate ogromno samopouzdanje i da ste svjesni da bolid može dati još puno više. Ferrari je jak i pouzdan - dodao je Austrijanac. Smatra kako momčadi još uvijek nisu otkrile karte u potpunosti, ali Mercedes vidi i dalje kao momčad koju se lovi. Također, misli da Bottas ne može parirati Hamiltonu. - Testiranja su pokazala da Valtteri neće moći ugroziti Lewisa, a vrlo vjerojatno će se još poneki vozač ugurati između Mercedesovog dvojca - zaključio je Marko. Nova sezona Formule 1 počinje u sljedeći petak prvim slobodnim treningom u Melbourneu. Ako je suditi po testiranjima, na vrhu će se voditi borba između Ferrarija i Mercedesa, dok Red Bull nije dorastao tom izazovu. No, poučeni testiranjima prethodnih sezona, vrlo vjerojatno testiranja nisu pokazala pravo stanje na gridu i Ferrari će morati naporno raditi da bi bio bolji od Red Bulla, a kamoli Mercedesa. Do početka trkaćeg vikenda možemo se samo nadati da će sezona biti neizvjesna i da će Ferrari i Red Bull biti što bliže, ako ne i ispred Mercedesa. 