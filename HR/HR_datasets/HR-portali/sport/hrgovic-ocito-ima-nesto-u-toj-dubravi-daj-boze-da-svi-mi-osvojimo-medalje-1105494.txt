Velika hrvatska boksačka nada Filip Hrgović nestrpljiv je da konačno uđe u olimpijski ring u dvorani Riocentro. Hrgović je u prvom kolu superteške kategorije (+91 kg) bio slobodan, a u drugom kolu ga očekuje 26-godišnji turski boksač Ali Demirezen koji je također slobodan u prvom kolu. Njihova borba je na rasporedu 13. kolovoza. – Jedva čekam ući u ring, ovo čekanje stvarno predugo traje, više bih volio da sam nastupio prvih dana. Maksimalno sam koncentriran samo na boks, sve sam podredio tome, pa tako nisam išao po ostalim borilištima, iako bih rado bodrio naše sportaše – kazao je Hrgović, koji respektira svog prvog protivnika.  – Turčin Demirezen je dobar i srčan borac, dobio sam ga ove godine na turniru u Debrecenu, ali me namučio, čak je dobio treću rundu. Nikako nije za podcjenjivanje i morat ću odmah napasti. Ostale boksače i ždrijeb nisam ni proučavao jer sam, ponavljam, isključivo koncentriran na sebe i prvog protivnika. Moj cilj je medalja. Hrgović je iz zagrebačkog kvarta Dubrava, odakle je zlatni trapaš Josip Glasnović i Sandra Perković.  – Očito ima nešto u toj Dubravi. Daj Bože da svih nas pet iz Dubrave, kako je Sandra rekla, osvojimo medalje – kazao je europski prvak iz 2015. godine.   