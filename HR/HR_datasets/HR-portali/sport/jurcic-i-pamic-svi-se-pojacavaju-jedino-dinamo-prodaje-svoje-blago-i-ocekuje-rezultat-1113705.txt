Treneri Krunoslav Jurčić i Igor Pamić u uvjerljivom porazu Dinama u Lyonu ne vide ništa čudno, ni tragično. - Dinamo je prije početka skupine Lige prvaka izgubio tri uvjerljivo najbolja igrača - Pjacu, Roga i Eduarda, i to na tri vitalne pozicije. I s njima bi bilo teško suprotstaviti se Lyonu, a ovako je ovih 3:0 realan rezultat – rekao je Igor Pamić, dok je Kruno Jurčić dodao: – Svi su se klubovi u LP pojačali, jedino je Dinamo prodavao najbolje. I zbog toga dečke i Cicu ne treba kritizirati. Mi smo nerealni, jer prodajemo kućno blago, a onda mislimo da možemo konkurirati ozbiljnim momčadima. Iskreno, u ovoj skupini teško će Dinamo osvojiti jedan bod. Loš eksperiment s Ćorićem Jurčića je ipak iznenadio jako loš ulazak plavih u utakmicu. – Dinamo je na početku izgledao impresionirano, a to je nažalost trajalo gotovo cijelo prvo poluvrijeme. Tek u zadnjih 30 minuta otpustili su kočnicu i počeli igrati u. Dinamo dugo nije mogao uspostaviti posjed, Lyon je dominirao u sredini terena. Plavi su bili inferiorni u skoku, a pogotovo u količini sprinteva. Tu je nastala ta velika razlika – objasnio je Jurčić. Pamić smatra da je Cico mogao odabrati i bolju taktiku. - Dinamo je krenuo s previše raširenim linijama. A Lyonovci koji su puno brži to su iskoristili. Bilo bi možda logičnije da je Dinamo igrao s trojicom u zadnjoj liniji, jer tako bi dobio jednog igrača više u vezi. Ovako vezni red uopće nije mogao parirati Lyonovcima, koji su bili puno brži, jači u duelu, ali i tehnički nadmoćniji. Također, eksperiment s Ćorićem kao lažnom devetkom nije uspio. Lyon je bez problema izlazio naprijed kroz tu prvu liniju Dinama – kazao je Pamić. Nelogična klupska politika Iako je primio tri gola, Šemper je pokazao da ima veliki potencijal. – Ma Šemper je bio odličan, kod golova nije mogao ništa. Iskreno, bio je prvo ime Dinama, što baš i nije dobro kad izgubiš 0:3. Djelovao je Šemper sigurno, treba mu dati šansu, vidi se da zna, da je već sada zreo. Bit će i grešaka, ali zaslužuje da ga se istrpi – poručio je Pamić, te naglasio: – Iako je protiv Lyona promašio taktiku, Cicu ne treba kritizirati. Napravio je veliku stvar već samim ulaskom u LP-a, a realno, s ovakvom momčadi teško možeš ikome u skupini uzeti bod. I Jurčić se slaže s Pamićem: – Kada prodaš trojicu najboljih igrača, onda je uobičajeno da i kupiš neko pravo pojačanje. No, Dinamo već dulje vremena nema takvu politiku, jer klasnog igrača treba i jako dobro pratiti, a to oni ne žele. Zbog toga nije korektno od ovakve momčadi očekivati rezultat. U nogometu se čuda jako rijetko događaju, a bilo bi čudo da Dinamo završi ispred nekoga u jakoj skupini s Lyonom, Juventusom i Sevillom. 