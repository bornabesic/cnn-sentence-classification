Da je imao nož ili da je bio dvometraš, vjerojatno bih razmislio što ću napraviti. Odlučio sam u trenu, potrčao sam za njim i stigao ga nakon 50-ak metara, ispričao je njemačkim novinarima novi junak Frankfurta, Robert Kovač.  Obično je dvije godine stariji brat Niko, koji vodi Eintracht, u prvom planu. Robert mu pomaže na klupi, a pomogao je i policiji u ponedjeljak navečer kad je drski razbojnik napao umirovljenika ispred restorana u kojem je večerao bivši Vatreni.  - Čuo sam kako netko viče 'u pomoć, policija!' Primijetio sam mladića kako trči. Htio sam pomoći i krenuo sam za njim. Zatvorio sam ga u kontejner. Potom sam ga odveo u restoran gdje ga je preuzela policija - kaže nekadašnji stoper Vatrenih. Lopov je bio na krivom mjestu u krivo vrijeme. Bježao je od čovjeka koji je kao bivši hrvatski reprezentativac trčao za najbržim napadačima svijeta. Šanse su mu bile otprilike kao šepavoj gazeli u rezervatu lavova. Kad su policajci vidjeli s kim imaju posla, sve im je bilo jasno. Samo koji sat prije razbojnik je izašao iz zatvora zbog prijašnjih problema sa zakonom. Kovaču je policajac koji je privodio lopova dobacio da se vidi da je i dalje u kondiciji. Lopov će morati kolegama u zatvoru objašnjavati kako ga je uhvatio 15 godina stariji muškarac. No dobro, ima alibi, barem u ovom slučaju. Uhvatio ga je stoper koji uz pet titula u Bayernu i dva naslova u Dinamu sad ima i jednog uhvaćenog razbojnika. - Ponekad je bitno pokazati hrabrost i pomoći ljudima koji su u nevolji. Nadam se da će i drugi slično postupiti - rekao je Robert Kovač. Lopovu ostaje utjeha da ga je uhvatio Robert Kovač. Da je to bio, primjerice, Joe Šimunić, vjerojatno bi letio preko, a ne u kontejner. Pitajte Sulejmanija, navodno mu još traže lijevu kopačku... Robert Kovač pomogao je čovjeku u nevolji. To je nesebičan i hrabar čin i svi se trebamo ugledati na njega, rekao je premijer pokrajine Hesse, Volker Bouffier, koji je Kovaču dao najveće priznanje koje civil može dobiti. Hesseovu medalju za hrabrost dodjeljuju od 1989. godine. 