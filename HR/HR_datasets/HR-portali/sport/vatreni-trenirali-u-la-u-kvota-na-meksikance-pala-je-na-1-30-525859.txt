Hrvatska nogometna reprezentacija u 'mix sastavu' odradila je trening u Los Angelesu uoči prijateljske utakmice protiv Meksika. Kladionice smatraju kako su Meksikanci izraziti favoriti pa nude 1.30 koeficijent na njih. Na pobjedu Vatrenih kvota je 7, a na ishod bez pobjednika čak - 5! - Svi bismo rado išli, ali mnogi igrači imaju još bitnih utakmica - no zašto ne bismo pobijedili i u ovakvom sastavu? Imamo dovoljno vremena za upoznavanje i uigravanje i svakako ćemo se potruditi dobiti ovaj susret. Ja se dobro osjećam, u dobroj sam formi i jedva čekam nove utakmice - najavio je Jedvaj. Izbornik Ante Čačić ne može računati na niz važnih igrača, a ova utakmica služi mu kao jedna vrsta testa uoči puno važnije utakmice na Islandu 11. lipnja. Budući da je termin van svakog protokola, Čačić je imao velikih problema sa sastavljanjem sastava. Pomoglo mu je što se u HNL-u riješila bitka za treće mjesto, pa je pozvao igrače Hajduka i Osijeka, kao i one iz Lokomotive, Slavena Belupa i Intera, koji su također rezultatski nezainteresirani. No, ipak je u zadnji čas otpao Andrej Kramarić, pa od igrača iz inozemstva idu Ivan Santini, Duje Čop, Lovre Kalinić i Tin Jedvaj. Mogućih 11 za Meksiko: Kalinić; Jedvaj, Nižić, Filipović, Barišić; Škorić, Majer, Vlašić, Tudor; Santini, Čop