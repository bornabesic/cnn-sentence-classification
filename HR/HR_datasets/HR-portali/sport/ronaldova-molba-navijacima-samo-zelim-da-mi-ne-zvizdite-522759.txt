Fantastični Portugalac Cristiano Ronaldo sinoć je još jednom pokazao zašto je vjerojatno najbolji napadač Lige prvaka. Gradskom je rivalu Atleticu utrpao hat-trick u velikoj pobjedi 3-0 i pogurao svoj Real Madrid prema finalu Lige prvaka. Kraj je sezone, odlučuje se o trofejima, a Ronaldo je taman na vrhuncu forme. Zabija redovito, Real je na dobrom putu i jedino što ga boli su - njegovi navijači. Iz utakmice u utakmicu mu zvižde sa Santiago Bernabeua i Ronaldo se s tim nikako ne može pomiriti. Sinoć je zabio tri komada, pa se, iako je s tribina ovoga puta dobio ovacije, okrenuo navijačima i gestikulirao da je vrijeme da mu počnu pljeskati umjesto da zvižde. pic.twitter.com/5JtLATMfX1 - Samo ih molim da mi prestanu zviždati. Uvijek dajem sve od seve, uvijek dajem najbolje što mogu za njih i ovaj klub - rekao je emotivni Ronaldo nakon utakmice. S tri gola u polufinalu Ronaldo je došao do brojke 10 u Ligi prvaka ove sezone. Ispred njega je samo Leo Messi s golom više, no Argentinac je ispao iz Lige prvaka pa Ronaldo ima još dvije utakmice da ga prestigne. U Primeri se ove sezone malo muči, zabio je 'samo' 20 golova i treći je strijelac prvenstva. Ispred njega i tamo je Leo Messi s 33 gola, ali i Luis Suarez s 26. A zašto mu uopće zvižde? U analizi španjolski mediji dolaze do više razloga zašto dio navijača Real Madrida ne voli portugalsku zvijezdu. Jedan od njih je taj da je Cristiano Ronaldo postao žrtva vlastitog uspjeha. Portugalac je naviknuo navijače da je najbolji, da zabija svaku utakmicu, da vodi svoju momčad do pobjede baš u svakom susretu, a kada zastane na utakmicu ili dvije, što je prema njihovom mišljenju ove sezone i učinio nekoliko puta, počnu problemi. Drugi razlog je njegova bahatost. Često govori o sebi u trećem licu i navijači za koje je klub iznad svakog pojedinca tu arogantnost ne mogu oprostiti. I na kraju, Ronaldu ne pomaže ni borba upravo s tim navijačima koji mu zvižde. Nakon svakog gola okrene se prema njima i pokaže im da ušute, a zvižduci tako postaju sve jači i bolniji. 