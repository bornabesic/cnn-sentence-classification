Lewis Hamilton startat će s 'pole positiona' na Velikoj nagradi Kine u nedjelju. Britanac je u Mercedesu postavio pola sekunde brži rekord staze u Šangaju, kojeg je dosad držao Michael Schumacher. U 150 utrka u kojima je sudjelovala, momčad Mercedesa 75 puta je startala s najbolje startne pozicije. Prvi red upotpunit će Sebastian Vettel u Ferrariju, a Valtteri Bottas bio je brži od dva Finca koji će startati u drugom redu. Kimi Raikkonen nije bio dovoljno brz u zadnjoj rundi kvalifikacija.  - Znali smo da će biti teško, Ferrariji su bili jako brzi. U početku kvalifikacija nisam bio zadovoljan, ali kasnije su se stvari popravile. Bilo je jako uzbudljivo i vrlo sam sretan s poslom koji smo obavili - izjavio je Hamilton nakon kvalifikacija. - Bilo je odlično, samo volio bih da sam bio ipak malo brži. Napravili smo odličan posao, mislim da u utrci možemo biti još brži, ali treba vidjeti kakvi će uvjeti biti na utrci - uz Kimijev 'Bwoah' na početku rečenice rekao je Vettel. - Bit će velika borba sutra, vrijeme je nepredvidivo, vidjet ćemo što će biti u utrci - tajanstveno je zaključio Bottas. U prvoj kvalifikacijskoj rundi Sebastian Vettel postavio je najbrže vrijeme ispred Lewisa Hamiltona. Iza njih smjestili su se njihovi kolege Kimi Raikkonen i Valtteri Bottas. Najveće iznenađenje bilo je ispadanje Maxa Verstappena. Nizozemac je preko team radija prijavio problem zbog kojeg nije dovršio brzi krug, nego je išao u boks. Vratio se na stazu, a iz bolida je javio da problem nije rješen. Utrku će sutra startati s 19. mjesta. Fernando Alonso prošao je u drugu rundu, za razliku od momčadskog kolege Vandoornea. - Brže od ovoga ne može, mučim se kao životinja - poručio je Alonso svojoj momčadi. Svega nekoliko sekundi prije kraja, u zadnjem je zavoju nad bolidom kontrolu izgubio Antonio Giovinazzi u Sauberu. Iako je njegovo vrijeme već bilo dovoljno za prolazak u sljedeću rundu, Talijan je probao poboljšati vrijeme. Na taj je način teoretski ušao u drugu rundu, ali nije nastupao jer je bolid poprilično razbijen. Također, u drugu rundu nije ušao niti Romain Grosjean u Haasu, kojeg smo ipak očekivali u drugoj rundi, a proslavio se nije niti Jolyon Palmer. Njegov kolega Nico Hulkenberg redovno se bori za top 10, dok Palmer ne može proći u drugu rundu. Druga kvalifikacijska runda nije donijela nikakva iznenađenja. Kimi Raikkonen bio je najbrži, koji je svojim vremenom skinuo rekord staze, koji je dugo godina držao Michael Schumacher. Iza Kimija slijede Vettel, Hamilton i Bottas. Ferrari i Mercedes neuhvatljivi su za bilo koju od ostalih momčadi. Na petom mjestu bio je Red Bullov Daniel Ricciardo. Australac je imao zaostatak veći od jedne sekunde, a od Ricciarda na petom do Alonsa na 13. mjestu razmak je manji od sekunde.Govori nam to da bi se u nedjelju trebale voditi dvije utrke, jedna između Ferrarija i Mercedesa, a druga između ostalih vozača. U trećoj kvalifikacijskoj rundi Lewis Hamilton pokazao je 'tko je glavni'. Iako su se nakon Kimijevog rekorda mnogi ponadali da će Ferrari po prvi puta nakon Singapura 2015. uzeti 'pole', Lewis je skinuo Kimijev rekord. Sebastian Vettel bio je blizu Lewisa, svega dvije desetinke sporiji. Za cijelog treninga pritajeni Valtteri Bottas startat će s treće pozicije, a Raikkonen, koji je razočarao u zadnjoj rundu, startat će s četvrtog mjesta.  Sutra nas čeka uzbudljiva utrka. Osim što su prva dva zavoja godinama nudila pregršt uzbuđenja, možemo očekivati i kišne uvjete. Bio bi to pravi test za nove Pirellijeve kišne gume. Iako se spominjalo da će se utrka voziti danas, ipak raspored ostaje kao što se i prije vikenda planiralo. Start je u nedjelju u osam sati ujutro po hrvatskom vremenu. 