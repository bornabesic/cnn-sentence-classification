Naša rubrika 'Sportski muzej' ima za suradnika jednog velikog entuzijastu. Riječ je o mladiću, studentu kojem su tek 23 godine, sjajno poznaje povijest nogometne igre i strastveni je sakupljač sličica sportaša, poglavito nogometaša. Ima i svoju facebook stranicu 'Stickerpediju' koja je pravi raj za nogometne nostalgičare i arhiviste. Nije tajna da čuvanje uspomena, arhiva, sjećanja, pisanih i inih materijala u našem društvu najčešće ovise o pojedincu a ne o jalovim institucijama koje po svojim zabačenim kutovima čuvaju povijesne dragocjenosti, bez ikakve nade da se nešto pronađe ako zatreba. No, zato postoje entuzijasti. Napose u sportu arhivistika je zanemarena, savezi i klubovi pod teškim financijskim teretom jednostavno nemaju sredstava i moći baviti se svojim arhivama, uspomenama i riznicama. Entuzijasti! Naš “Sportski muzej” ovih novina ima za suradnika upravo jednog takvog entuzijastu. Riječ je o mladiću kojem su tek 23 godine, sjajno poznaje povijest nogometne igre i strastveni je sakupljač sličica sportaša, poglavito nogometaša. Njegovo ime nije bitno, tako sam on to tvrdi, bitno je ono što želi podijeliti s ljudima. A riječ je o jedinstvenoj kolekciji sličica u papirnatom, originalnom obliku, ali i digitalnom, jer takva su vremena. Dakle, on je Vladimir Vidas, običan je student, zaljubljenik u nogomet, nogometnu povijest i sličice koje se tako uspješno izdaju i sakupljaju po cijelom svijetu. Spomenuti entuzijast nema što nema. Zatražite li ga sličice nekog starog proslavljenog ili novog posve nepoznatog nogometaša on jednostavno otvara svoju arhivu i zatrpava vas sličicama. On ima sve! Makar tvrdi da nema… I tako pomaže našem “Sportskom muzeju”. Pritom, čitatelji nas pitaju. “Nevjerojatno, gdje ste našli te sličice”? Odgovaramo jednostavno: “Na Stickerpediji”. Da pojasnimo. “Stickerpedia” je facebook stranica spomenutog entuzijaste, Vidasa. Na kojoj ćete ostati zapanjeni, obimom, opsegom i kvalitetom sakupljenih sličica iz zadnjih šesdesetak godina koliko sličica izlaze u razvijenom nogometnom svijetu. Vrijedi pogledati, pročitati, “lajkati”, pratiti. Niti naš “Sportski muzej” bez “Stickerpedije” ne bi imao tu dimenziju kakvu ima danas. Ovaj mladić nam priča, podastirući svoju bogatu arhivu… “U sličice sam se zaljubio s nekih 12 godina i album koji mi je u sjećanju da sam ga skupljao je bio Paninijev za 50 godina Lige prvaka. U albumu je nedostajala jedna ili dvije sličice. Majka se nešto bila naljutila na mene i uzela album. Od tada ga nisam vidio. Tu se valjda rodila želja. Kasnije su došle neke sličice karikatura koje i danas imam. To su bili albumi koji su izlazili prije Paninija i danas mi je jako žao sto sam to skupljao a ne albume službenog izdvača. Što sam ja još tada kao dijete znao što Panini znači za sličice”? I nastavlja: “A kada sam shvatio što Panini predstavlja u svijetu sličica krenuo sam u projekt. Skupljanja pravih i virtualnih albuma. Dok ste jos dijete sakupljate na razne načine, mijenjate ih gdjegod stignete, najviše u školi. Igralo se i raznih igra sa sličicama: poklapanje, tapkanje i tko će dalje dobaciti svoju sličicu. S godinama dolazi do drugačijeg načina skupljanja. Živimo u doba interneta pa se najčešće razmijenjuje putem facebooka, raznih internet stranica i foruma. U većim gradovima postoje i nalaženja sakupljača gdje se sličice mijenjaju kao na nekom sajmu”. Ubrzo je shvatio i vrijednost i zanimljivost virtualnog svijeta i digitalnih kolekcija. “Internet je postao naša svakodnevnica, nezamisliv je dan bez odlaska na mrežu, zar ne? Digitalna kolekcija? Skupljanje sličica je skup hobi i sasvim sigurno je nemoguće posjedovati sve albume. Tako da je nekad zanimljivo zaviriti u albume pa makar oni bili i u digitalnome obliku”. Velikim angažmanom stvorio je realnu i digitalnu kolekciju i odlučio podijeliti svoj trud i sjajnu arhivu sa svim ljudima dobre nogometne volje. Govori nam: “Kako je sve počelo sa Stickerpedijom? Ploveći internetom naletio sam na stare sličice Hajduka iz dobra Jugoslavije, iz albuma – Fudbaleri i timovi. I tako sam tražio dalje i naletio na mnogo poznatih igrača u dresovima slabijih klubova u kojima su igrali. Spremiš jednu, spremiš drugu i tako se nakupi mnogo slika sličica. I nakon nekog vremena sam došao do ideje da otvorim stranicu na koju bih stavljao razne sličice i time vraćao ljude u prošlost. Ni ne slutite koliko ima nostalgičara. I bio sam sretan kada ste mi se vi javili, volim da što više ljudi vidi sličice koje sam pronašao”. Osim topline u srcu i zadovoljstva, emotivnog dakako, ovaj junak naše priče nema nikakvu financijsku korist od skupljanja sličica. “Rad na stranici uzme puno vremena ali kako se kaže – Što voliš nije teško. Stranicu sam otvorio sebi za gušt. Kasnije sam došao i do ideje da otvorim blog gdje bi sportske priče upotpunjavao sličicama. To i vi radite sa Sportskim muzejom”… Naš suradnik ima i svoje vlastite projekte tijekom sakupljanja sličica. Radi tematski, trudi se iz sve snage i nikad se ne predaje, nema sličice koja je izašla a da je nije pronašao. Prije ili kasnije! “Projekt svih osvajača Lige prvaka u sličicama. To je bilo nešto na čemu sam radio jako dugo. Uzelo mi je dosta vremena i iskidao sam puno živaca dok sam uspio naći sve osvajače u sličicama. Cijeli internet sam pretražio kako bi došao do skeniranih sličica. Kontaktirao sam brojne sakupljače iz raznih zemalja, kopao po forumima. Najviše vremena sam potrošio tražeći Liverpool iz 2004/05 sezone kad je napravio legendarni preokret protiv Milana u finalu Lige prvaka u Istanbulu. I našao sam, naravno! Da, puno se vremena potroši kod potrage za nekim nogometašem koji je obilježio povijest. Super je vidjet karijeru nekog nogometaša kroz sličice i njegovu promjenu kroz godine”… Kako bi objasnili njegovu posvemašnju upornost i želju citirati ćemo ga s pričom iz njegovog ranog djetinjstva… “Vraćajući se iz škole nađem par kuna i trebala mi je još jedna kuna da bih kupio paketić sličica. Pitam prijatelja da mi da tu jednu koja mi fali posudi, a ja ću njemu zauzvrat dati mogućnost da iz paketića uzme bilo koju sličicu. Kad ono unutra – legendarni Ronaldinho, za mene, a i za mnoge druge najbolji nogometaš ikada. I normalno nisam mu je dao, ispao sam malo pokvaren, no prijatelj se nije naljutio. Znao je za tu moju strast prema sličicama”! 