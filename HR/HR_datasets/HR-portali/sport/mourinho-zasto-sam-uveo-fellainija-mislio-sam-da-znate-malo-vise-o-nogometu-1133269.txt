Treću utakmicu u nizu u engleskoj ligi Manchester United osvojio je samo bod. U 14. kolu crveni vragovi du na gostovanju kod Evertona igrali 1:1.   Manchester United imao je 1:0 na poluvremenu, stativu u 60., a onda je Jose Mourinho u 85. minuti uveo Fellainija koji je skrivio penal u 88. minuti i Everton je stigao do 1:1. United je ove sezone prosuo sedam bodova primajući golove u zadnjih 10 minuta, više od bilo kojeg drugog kluba. - Zašto sam uveo Fellainija? Mislio sam da znate malo više o nogometu jer je odgovor prilično očit. Everton više ne igra lijep nogomet. Igraju jako izravno, takav im je stil. Kada gube onda još i pojačavaju izravnost. Kada imate igrača koji ima dva metra, onda ga uvodite u tim trenucima - pojasnio je Mourinho koji je očito nešto i naučio od svih silnih kazni koje je dobio pa nije htio komentirati sporne situacije: - Kazneni udarac? Nisam vidio. Prekršaj Roja? Nisam vidio. United je ponovno igrao neodlučeno. - Još jedna naša jako dobra utakmica. Dominiramo i kod kuće i u gostima. Kada igrate loše i imate loše rezultate, onda se možete truditi da dobijete bolje rezultate. No, kada igrate dobro i imate loše rezultate, onda ne možete napraviti ništa. Mi igramo jako jako jako dobro. Naši protivnici napuštaju stadion jako sretni s 1:1. Mi ćemo nastaviti s našim radom i nadam se da ćemo već u četvrtak ponovno igrati dobro. Rezultat je jedini bitan, ali svi morate znati da bi u slučaju da je Herrera zabio, a ne pogodio stativu, bilo 2:0 za nas i utakmica bi bila gotova - rekao je Mourinho.  Nakon što je imao sušu u šest prvenstvenih utakmica u nizu, Ibrahimović sada zabio četiri gola u posljednje tri utakmice.  Na drugoj strani Ronald Koeman bio je osjetno zadovoljniji.  - Mi se znamo izboriti za povratak, a to smo danas i pokazali. Jako smo bili razočarani što smo primili pogodak za 0:1 na samom kraju prvog poluvremena. Nismo zaslužili izgubiti utakmicu. Pokazali smo pravi borbeni duh i u trenucima kada su oni imali priliku za 2:0. Naše zamjene su napravile veliku razliku i bili smo bolja momčad u drugom poluvremenu. De Gea je imao nekoliko fantastičnih obrana - rekao je Koeman pa se osvrnuo i na pitanje o prekršaju Roja: - Teško je pričati o tome. Da je sudac mogao pogledati snimku bio bi to najvjerojatnije crveni karton. Uvijek su takva pitanja oko suđenja, ali na kraju mislim da je 1:1 pošten rezultat jer niti jedna momčad danas nije zaslužila izgubiti. Everton ima samo jednu pobjedu iz zadnjih devet susreta.  - Igrali smo danas puno bolje nego prošli tjedan i našim je suparnicima puno teže stvarati šanse. U trenucima nam je nedostajalo samopouzdanja, ali ovakav borbeni duh će i to vratiti. U drugom poluvremenu odlučili smo igrati puno izravnije i to nam se isplatilo. 