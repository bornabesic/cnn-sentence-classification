VESLAČKE ekipe Sveučilišta iz Oxforda slavile su u muškoj i ženskoj konkurenciji na utrci sveučilišnih osmeraca koja je danas na regatnoj stazi u Spinutu održana u sklopu XVI. Međunarodne veslačke regate Sveti Duje. U utrci je ukupno sudjelovao 21 osmerac – 12 u muškoj i 9 u ženskoj konkurenciji – a ovim slavljem Oxfordovci su popravili prošlogodišnji rezultat bez medalje. Kvaliteta posada koje su ove godine nastupale hrvatske predstavnike je ostavila bez prilike za nastupom u A finalu, koje je donijelo uzbudljivu utrku u kojoj su ovogodišnji pobjednici „The Boat Racea“ na Temzi slavili s dvije sekunde prednosti (2:31.1) nad rivalima iz Cambridgea (2:33:7). Treće mjesto zauzeli su prošlogodišnji prvaci, sveučilište iz Aachena (2:35.9), dok su bez medalja na četvrtom, petom i šestom mjestu ostali Sveučilište iz Pavie, Sveučilište Wroclaw (Poljska) te beogradsko Sveučilište. Kako je već spomenuto, nijedna od triju hrvatskih ekipa nije se plasirala u A finale pa je tako u B finalu slavila domaća ekipa Sveučilišta u Splitu (3:04.7), dok je Sveučilište u Zagrebu zauzelo treće (3:16.6), a Sveučilište u Dubrovniku četvrto mjesto (3:23.2). Ženska je konkurencija također obilovala uzbudljivim utrkama, a u finalu je posada Sveučilišta Oxford slavila (3:11.2) ispred drugoplasiranog Sveučilišta Hamburg (3:13.8), dok je jedina medalja za hrvatske predstavnike pripala brončanoj ekipi Sveučilišta u Zagrebu – Medicinski fakultet (3:22.4). Svečana dodjela odličja upriličit će se večeras u sklopu tradicionalne veslačke zabave Lighthouse disco, koja će se održati na Gatu Sv. Nikole u 21 sat, dok će se revijalna utrka legendi Oxforda, Cambridgea i Splita održati sutra, na dan Sv. Duje s početkom u 12:30 sati u splitskoj luci. "Zadovoljni smo kvalitetom koju iz godine u godinu postiže Regata Sv. Duje, kao i ugledom koji uživa među najboljim europskim sveučilišnim posadama koje uvijek rado dolaze u Split ukrstiti vesla. Zato od srca pozivam sve Splićane i goste da im večeras daju podršku i skupa s njima se zabave, a sutra prate utrku legendi na Rivi", poručio je direktor Regate, Toni Gamulin.