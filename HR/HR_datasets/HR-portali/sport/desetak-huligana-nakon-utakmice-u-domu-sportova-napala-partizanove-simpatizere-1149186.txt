Košarkaši Cedevite odigrali su jednu od najboljih utakmica u ovosezonskoj ABA ligi i pobijedili beogradski Partizan (79:67). Nažalost, to zadovoljstvo sa sjajnom partijom igračima i upravi hrvatskog prvaka pokvarila je skupina zagrebačkih huligana. A oni su, zakrabuljeni, s kapuljačama na glavi i šalovima preko lica, upali u kafić Sport Billy i ondje napali petoricu simpatizera Partizana iz BiH. Ti ljudi nisu se tijekom utakmice posebno isticali navijanjem, nisu niti provocirali, no huliganima je valjda bilo dovoljno i to što su bodrili gostujuću beogradsku momčad. Premda su delikventi upali u kafić s dva betonska bloka i premda su jednog od simpatizera Partizana pogodili kriglom u glavu i kamenom u leđa, životno ugroženih srećom nije bilo. Doduše, kriglom pogođeni stariji gospodin imao je gadnu posjekotinu na glavi, no njega je odmah zbrinuo Cedevitin klupski liječnik Tomislav Cerovečki, a kasnije je stigla i Hitna pomoć. Nakon tog naleta koji je trajao desetak sekundi, gosti kafića, među kojima je bilo i zaštitara koji su osiguravali utakmicu, jednog su od huligana uspjeli zadržati do dolaska policije. Ljudi iz Cedevite su se pak pobrinuli da spomenuti Partizanovi simpatizeri sigurno dođu do svog automobila i da bez nove ugroze napuste Zagreb. >>Cedevita nadjačala Partizan i izborila važnu pobjedu u borbi za drugo mjesto >>Navijači Pobede iz Prilepa poželjeli su Grčkoj bankrot, a Srbiji novo NATO bombardiranje! 