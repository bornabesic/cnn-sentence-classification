Kakva drama u Salzburgu... Dinamo je bio na konopcima, no nakon produžetka svladao je Salzburg s 2:1 i plasirao se u skupinu Lige prvaka. Modri su u Austriju došli s 1:1 iz prve utakmice pa su večeras morali zabiti. No, nije dobro počelo, Salzburg je bolje otvorio utakmicu i u 21. minuti poveo. Domaćini su povukli kontru, lopta je došla do Lazara koji se lagano riješio Sigalija, a onda mirno matirao Eduarda. Posjetimo, isti igrač zabio je i u Maksimiru. U nastavku je Salzburg imao dvije prilike za riješiti utakmicu, no Eduardo kojem je ovo bila posljednja utakmica za Dinamo prije odlaska u Chelsea je sjajno reagirao. Bunit će se domaćini i na suca Tomsona koji je u 62. minuti nije vidio igranje rukom Sigalija u šesnaestercu. Dinamo je u tim trenucima bio poput grogiranog boksača, no uspio se vratiti i okrenuti stvari u svoju korist. Zlatko Kranjčar u 85. minuti napravio je zanimljivu izmjenu. Iz igre je izvadio Antolića, stavio Schildenfelda i modrog braniča gurnuo u napad. I to mu se isplatilo u 87. minuti. Nakon ubačaja s desne strane, Schildenfeld je spustio glavom za Fernandesa koji je uz pomoć domaće obrane zakucao loptu u mrežu te izborio produžetke. A Dinamo je u 95. minuti sasvim okrenuo utakmicu. Soudani je pobjegao i krenuo sam na vratara. Prvi njegov udarac obranio je Walke, no Alžirac je odbijanac pospremio u mrežu. Modri su se tako šesti put plasirali u skupinu Lige prvaka što je uspjeh koji zaslužuje poštovanje. Da podvig bude veći, to im je uspjelo četvrti put u posljednjih šest sezona, a drugu godinu zaredom što dokazuje kontinuitet maksimirskog kluba. >>Grafika: Kako je Dinamo pobijedio Salzburg! Kompletna statistika susreta, crteži akcija, prosječna pozicija svih igrača... SALZBURG - DINAMO 1:2 (1:0, 1:1) Stadion  Wals-Siezenheim. GLEDATELJA: 24.000. SUDAC: Thomson (Škotska). STRIJELCI: 1:0 Lazaro (22), 1:1 Fernandes (87), 1:2 Soudani (95) Salzburg: Walke - Schwegler (Lainer, 46), Ćaleta-Car, Hinteregger, Ulmer - Laimer, Bernardo - Wanderson (Minamino, 67), Berisha, Lazaro (Samassekou, 61) - Soriano Dinamo: Eduardo - Stojanovič, Sigali, Benković, Pivarić - Antolić (Schildenfeld, 83), Jonas (Pavičić, 73) - Soudani, Rog, Fernandes - Henriquez (Ćorić, 62) 