Veselin Vujović ušao je u krug onih koji se sada mogu pohvaliti da su osvajali medalje na velikim rukometnim natjecanjima kao igrači, ali i treneri. A takvih je malo – Slavko Goluža, Didier Dinart, Heiner Brandt, Veselin Vuković, Vladimir Maksimov... Teško je bilo otići iz Zagreba Osvojiti medalju kao igrač i trener – to je bio oduvijek Vujin san, a dosanjao ga je tako da je uspio minus osam pretvoriti u plus jedan. Dovoljno za svjetsku broncu. Koliko je dobar trener znali smo otprije, kada je s jednom, samo dobrom momčadi PPD Zagreba dvaput zaredom igrao četvrtfinale Lige prvaka. Bio je obožavan u Zagrebu. No klub je prošle godine pristao da istodobno bude i izbornik Slovenije. Vujović je prihvatio poziv susjeda jer mu je to bio dodatni izvor zarade s obzirom na to da je u Zagrebu bio manje plaćen. Ne zato što su ga podcijenili, već jednostavno nije bilo sredstava. No na klupi Slovenije nije krenuo bajno. Na Europskom prvenstvu u Poljskoj ispao je u prvom krugu. Ali, Slovenci su mu dali još jednu priliku – kvalifikacijski turnir za odlazak na Igre. Vujović je pobijedio Španjolce i otišao u Rio, gdje ga je u četvrtfinalu izbacila Danska. Njegov dugi izostanak zbog priprema za Igre i boravak u Brazilu utjecali su na loše klupske rezultate u Zagrebu pa je nakon četiri uzastopna poraza u Ligi prvaka došlo do sporazumnog raskida. Bilo je teško Vujoviću napustiti grad koji je jako zavolio. No, tako je to u životu. Negdje izgubiš, negdje dobiješ, a Vuja je dobio broncu. – Vjerujte koliko mi je drago zbog ove medalje, toliko sam i tužan jer sam je osvojio u susretu protiv Hrvatske u kojoj imam mnogo rukometnih prijatelja, počevši od Zorana Gobca. Tu je na drugoj strani bilo mnogo igrača koje sam trenirao u Zagrebu. Bilo mi ih je žao, pogotovo nakon onog promašenog sedmerca za ulazak u finale – rekao je Vujović. Iskoristio Babićevu pogrešku A jučer je Vujo opet stigao u Zagreb. Doduše, bio je sa svojim igračima iz Slovenije samo na proputovanju do Ljubljane. U zagrebačkoj zračnoj luci Vujo je iskreno odgovorio na pitanje bi li želio postati hrvatski izbornik. – Lagao bih kada bi rekao da ne bih. Imam ugovor sa Slovenijom, no ako dođe do ozbiljnog razgovora s ljudima iz hrvatskog saveza, onda bih itekako razmislio – rekao je Vujović, a onda se osvrnuo na Babićevo vođenje utakmice za treće mjesto: – Iskreno, kod vodstva Hrvatske od osam razlike vidio sam da igrači više ne mogu hodati, pa sam očekivao da će Babić te najbolje izvaditi iz igre i sačuvati ih za završnicu. No, nije to učinio, a mi smo to iskoristili. 