Foto: Instagram IAKO posljednjih godina u padu, Serie A je oduvijek imala nešto što nemaju Primera, Premier liga ili Bundesliga. A to je duša, drukčiji osjećaj za nogomet na terenu, a posebno izvan njega. Jednostavno, ono što Talijani prave od Calcia, pa čak i kada dominantni Juventus nema konkurenciju, a ostale momčadi nisu ni blizu europskih uspjeha, nešto je nevjerojatno.  Strast, zabava, inovacije i show nešto je što na Apeninima ne može izumrijeti, baš kao ni kvalitetni vratari kojih ima na tone.  Jedan takav primjer dolazi iz Bergama. Atalanta je ove sezone osvojila srca mnogih navijača, igrala fantastičan nogomet pod Gian Pierom Gasperinijem te se plasirala u europska natjecanja (Europsku ligu) prvi put poslije 26 godina. Najbolji njen igrač na putu do uspjeha bio je kapetan Alejandro Gomez. Omaleni 29-godišnji Argentinac zabio je 16 golova u Seriji A i odnio titulu najboljeg klupskog strijelca. Međutim, pored njegovih odličnih nastupa, zbog čega ga žele neki od najvećih talijanskih klubova, među kojima je Milan, popularni Papu privlači pažnju i izvan travnjaka.  Najčešće to čini kroz ples. Vlastiti ples... Sa suigračem Andreom Petagnom (zabio pet golova u 36 susreta, uz devet asistencija), s kojim igra u napadu ekipe iz Bergama, pravi istinski show gdje god da se pojavi. Taj dvojac već mjesecima zabavlja gledatelje, a gotovo da nema navijača bilo kojeg kluba s Apenina koji ih ne obožava zbog njihova originalnog humora. Kako na tuđi, tako i na vlastiti račun. Jedan od prvih videozapisa koji je zapalio internet bio je njegov start s dvije noge na loptu dok se "igrao" sa sinom na plaži. Godine dječaka nisu bitne. Lopta, jednostavno, ne može i ne smije biti izgubljena čak ni tijekom odmora za Gomeza.  Njegov video s Instagrama postao je viralan i na Dan zaljubljenih 14. veljača. Njegova supruga Linda, s kojom ima dvoje djece, upitala ga je gdje će je voditi na taj specijalni dan, a on je uzvratio želi li u Pariz i Barcelonu. Ona je oduševljeno prihvatila, a on uzvratio: "Sjajno. Ostat ćemo kod kuće i gledati Ligu prvaka, večeras igraju PSG i Barcelona".  No to je samo jedna u moru šala inače odličnog nogometaša, a jedna od najčešćih tema je njegova visina. Gomez je visok 1.65 cm, a Petagna 1.90 cm, pa se često mogu vidjeti fotografije na kojima je Papu predstavljen kao sin 21-godišnjeg napadača, a jedan s drugim dijele to na društvenim mrežama i sprdnjom uljepšavaju dane navijačima, ne samo Atalante, već i kolegama, novinarima. A često im se priključe i ostali igrači... Također, nedavno je Lionel Messi otkrio svoju posebnu sobu u kojoj se nalazi veliki broj dresova koje je tijekom karijere dobio nakon utakmica. U sobi su imena nekih istinskih legendi nogometa, ali nije dugo prošlo od izuma Atalantinog dvojca koji je fotoshopom Messijevu sobu pobojao vlastitim dresovima, a iza zvijezde Barcelone ukazivala su se samo prezimena Gomez - Petagna. "Znate, mi se volimo šaliti i drago nam je da ljudi to razumiju i uživaju. Ali ja sam po prirodi više šutljiv, iako to ljudi ne vjeruju. No tako je. Ne pričam puno, ali eto, kada se ukaže prilika volim se zabaviti i to je sve", otkrio je Papu koji je nedavno snimio i svoju pjesmu, u kojoj je urnebesnim plesom zaludio cijelu Italiju, pa i šire.  Gdje se god pojavi njegov ples postane hit, baš kao i golovi kojima je ispunio europske snove svojoj Atalanti.