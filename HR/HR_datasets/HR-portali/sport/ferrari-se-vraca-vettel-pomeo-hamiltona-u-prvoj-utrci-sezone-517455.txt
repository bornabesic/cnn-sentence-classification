Sebastian Vettel slavio je u prvoj utrci sezone u Australiji! Ferrarijev vozač bio je brži od dva Merceseda, Lewisa Hamiltona na drugom i Valtterija Bottasa na trećem mjestu. Koliko su dugo i željno Ferrarijevi navijači ovo iščekivali pokazuju i scene nakon utrke kad su izašli na stazu dok su bolidi još jurili po njoj! Ferrari je slavio na otvaranju sezone nakon šest godina. POGLEDAJTE START Sjajna vožnja i strategija ekipe iz Maranella koja je prošle sezone imala jako puno problema i razočaranja. Vettelu je ovo 43. pobjeda u karijeri i prva od Singapura 2015. Ovaj put bio je bolji vozač od Hamiltona, koji mu je nakon utrke čestitao i dobacio: - Drugi put! - Uh, ovo je bilo nevjerojatno! Sjajna utrka, ljudi su izašli na stazu s Ferrarijevim zastavama... Početak sezone iz snova - rekao je pobjednik Australije Sebastian Vettel. - Još je dug put pred nama, ali sad smo u sedmom nebu. Uživat ćemo. No ima i stvari s kojima nisam baš zadovoljan, primjerice, kako sam startao. Dobri su novi bolidi, možeš ih tjerati do krajnjih granica i izdržat će - dodao je Vettel. Vidjelo se da dugo nije pobijedio. Imao je problema s otvaranjem šampanjca, a kad ga je otvorio, umjesto ostale vozače, prvo je zalio sebe. - Svaka čast Ferrariju i Vettelu. Mi smo se mučili s gumama, morali smo to promijeniti, ali super je vidjeti sve ove ljude na stazi. Idemo dalje - rekao je Hamilton. Nakon prvog zavoja vodeća petorka izašla na istim pozicijama kao i na startu, a Lewis Hamilton se nije uspio odvojiti od Ferrarijevog Nijemca. Poredak se nije mijenjao, a u 18. krugu Hamilton ulazi u boks na promjenu guma. Vratio se pokoju sekundu iza Maxa Verstappena u Red Bullu, koji je držao peto mjesto, ali, također je držao i Hamiltona iza sebe. Nije Lewis uspio proći maldog Nizozemca, što je fantastično iskoristio Vettel, koji je odvezao nekoliko brzih krugova i nakon promjene guma zadržao poziciju ispred Verstappena i Hamiltona.  Bottas se pred kraj utrke počeo približavati Hamiltonu, međutim, nije napadao. Kimi Raikkonen u Ferrariju nije napravio ništa posebno u utrci. Gdje je startao, tamo je završio. Četvrtu poziciju zadržao je bez problema iako mu se opasno počeo približavati Verstappen. Utrku je iz boksa startao Daniel Ricciardo u Red Bullu, ali do cilja nije došao. Interesantan je podatak da u utrci nije bilo sigurnosnog automobila, koji na stazi u Melbourneu izlazi vrlo često. VIDEO: SLAVLJE FERRARIJA 