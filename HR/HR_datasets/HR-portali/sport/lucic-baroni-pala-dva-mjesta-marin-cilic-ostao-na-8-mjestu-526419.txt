Najbolja hrvatska tenisačica Mirjana Lučić Baroni, koja je jučer eliminirana u prvom kolu Roland Garrosa, na najnovijoj je WTA ljestvici, objavljenoj u ponedjeljak, pala dva mjesta i sada se nalazi na 25. poziciji. Ana Konjuh je ostala na 30. mjestu kao i prošli tjedan, a Donna Vekić je pala jedno mjesto na 75. poziciju. Lošiji ranking nego prošli tjedan imaju i Jana Fett i Tereza Mrdeža. Fett je pala sa 186. na 191. mjesto, a Mrdeža sa 250. na 254. Vrh ljestvice je ostao isti kao i prošli tjedan. Njemica Angelique Kerber, koja je također jučer u prvom kolu završila svoj nastup na Roland Garrosu, drži prvu poziciju, druga je Amerikanka Serena Williams, a treća Čehinja Karolina Pliškova. Marin Čilić ostao je na osmom mjestu na ATP ljestvici, a prošlotjedne pozicije zadržali su i Ivo Karlović i Borna Ćorić.  Karlović je ostao na 24. mjestu, a Ćorić je zadržao 40. poziciju. Kristijan Mesaroš je pao pet mjesta, s 247. na 252. poziciju. Franko Škugor, koji je prošli tjedan došao do drugog kola turnira u Ženevi, napravio je najveći skok, on se sa 344. popeo na 301. poziciju. Među vodećima nema promjena. Prvi je uvjerljivo Škot Andy Murray, drugi je srpski tenisač Novak Đoković, a treći je Švicarac Stan Wawrinka.