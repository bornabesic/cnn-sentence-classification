Iako vrijeme neumitno gazi čak i ona najljepša sjećanja, nije se na odmet još jednom prisjetiti te predivne noći u Salzburgu i Dinamova plasmana u Ligu prvaka. Trener plavih, Zlatko Kranjčar, bio je jedan od ključnih ljudi utakmice, nadmudrio je svoga kolegu na klupi austrijskog prvaka Oscara Garciju te pogođenim izmjenama preokrenuo utakmicu i ušao u Ligu prvaka. Garcia je do 67. minute već iskoristio sve tri zamjene, iako mu nisu sva trojica igrača koji su napustili travnjak bili ozlijeđeni. A baš je u tim trenucima kapetan Salzburga Soriano ostao bez zraka, jedva je stajao na nogama, na šprint nije mogao ni pomisliti i Dinamo je gotovo sat vremena praktički imao igrača više! I to je Kranjčar sjajno iskoristio uvođenjem svježih igrača, a Garcia je pred austrijskim novinarima morao braniti neobranjivo, pa je čak u jednom trenutku pomalo pokajnički rekao: “O mom ostanku u klubu odlučit će uprava...” No, to su već njihovi problemi, a naša je slatka zadaća posebno pohvaliti Kranjčara za uvođenje – Schildenfelda! Dinamov je štoper najprije zaigrao na mjestu centarfora, iznenadio je i uneredio domaću obranu, bio je, uostalom, i dodavač Fernandesu za izjednačujući pogodak. “Prvo ime - vratar Eduardo” – Ideju sam dobio sjećajući se nekih utakmica u bivšoj Zagrebačkoj zoni, u kojoj se 70-ih i 80-ih godina igrao izvrstan nogomet! Tada su treneri, u završnici dvoboja, kad su jurili rezultat, slali srednje braniče u napad i nerijetko se to pokazalo odličnim rješenjem, njihova je skok-igra često donijela plod. Uostalom, Englezi i dandanas igraju slično u tim završnim trenucima traženja gola, a dobro se sjećam koliko je samo pogodaka u posljednjim minutama namjestio Arsenalov srednji branič Tony Adams visokim skokom u suparničkom 16-ercu – pričao je opušteno Kranjčar u “Orkanu”, otkrivši i ovu tajnu: – Kad smo izjednačili, moji pomoćnici Vlak i Sopić povikali su: “Sad vrati ‘Šifu’ natrag, na ‘štopera’, a stavi Benkovića na zadnjeg veznog!” Možeš misliti... Znate, kad neka momčad izjednači, onda je uobičajeno da se odmah počne braniti i u većini slučajeva primi gol! Pa sam ostavio “Šifu” na centarforu i tek kad smo dali drugi gol, onda sam ga vratio u obranu – otkrio je Cico nepoznate potankosti svoje taktičke pobjede. Iako nije želio previše pričati o razgovoru s igračima u poluvremenu, ipak smo od njega izvukli ovo: – Fernandesu sam rekao: “Ti si taj od kojeg se najviše očekuje, ti si taj koji odlučuje utakmice, zato si tako i plaćen! I znam da možeš i moraš bolje, vjerujem u tebe i opravdaj moje povjerenje – otkrio je Kranjčar recept za preobrazbu do tada iritantnog Fernandesa u junaka dvoboja! Iako, kad razgovaramo o junaku, Kranjčar kaže: – Bio sam napadač, a i kao trener sam uvijek skloniji napadačima i “španerima”. Ali, unatoč Fernandesovu golu i asistenciji, moram istaknuti da je prvo ime dvoboja bio – vratar Eduardo! Držao nas je na životu fantastičnim obranama, sjajan je sportaš i čovjek, a “kupio” me kad je odmah nakon Eura, bez dana odmora, došao u Zagreb i rekao da se odmah želi priključiti momčadi u lovu na Ligu prvaka! To najbolje govori o njegovu karakteru i žao mi je što više nije s nama – kaže Kranjčar. Dinamo neće dovoditi iskusnoga vratara, sav će teret, Prve HNL i Lige prvaka, biti na leđima silno nadarenog, ali neiskusnog, mlađahnog 18-godišnjaka, Adriana Šempera... Šemper: Nemam strah - I Dominika Livakovića! Računam na obojicu, sad je Šemper u prednosti i ne vidim razlog za uzbunu. Ako je Real mogao promovirati Casillasa u tim godinama, a Milan Donnarummu, ne vidim prepreku zašto mi ne bismo mogli gurnuti “u vatru” Šempera! Uglavnom, stajat ću iza Šempera, nikad mu neću prigovoriti ni za jednu eventualnu pogrešku i nadam se da ćemo u njemu uskoro dobiti izvanrednoga vratara, od kojeg ne tražim spektakl, nego samo da obrani ono što mora obraniti – kaže Kranjčar. Utakmica u Puli, dakle, označit će početak Šemperove ere ispred plave mreže. – Branio sam već protiv Slavena u Koprivnici i Splita u Maksimiru, tako da nemam tremu, nego jedva čekam okršaj s Istrom. Za to se spremam, životni mi je san biti Dinamov vratar i sad se to ostvaruje. Možda sve ide prebrzo, brže nego što sam očekivao, ali nema straha, želim uživati u svakoj sekundi na Dinamovim vratima – kaže ovaj nadareni dečko iz Sesveta, kojem je uzor Nijemac Neuer. A o Portugalcu Eduardu kaže: – Mnogo sam naučio od njega, posvetio sam mu i jedan tekst na Instagramu! Velik je čovjek i imao sam sreću što sam bio s njim u svlačionici, naučio me kako se profesionalac mora ponašati. Žao mi je što ga neću imati uz sebe, ali uvijek ću pamtiti njegove savjete. Je li vam ostavio nekakav poklon? – Sad ne, ali prije godinu i pol, kad sam skupljao lopte iza Dinamova gola, nakon utakmice mi je poklonio dres! Potpisao ga je, taj mi je dres i danas u sobi, zauvijek ću ga čuvati. Kad sam mu nedavno to ispričao, samo se nasmijao... Komentirajte nam ždrijeb Lige prvaka? – Igrat ćemo s velikim klubovima i uživat ćemo u tom sjajnom iskustvu. Znamo gdje nam je mjesto i nadam se da se možemo s Lyonom boriti za to treće mjesto. Veseli me utakmica protiv Juventusa i Pjace, Marko je tek otišao, a opet se vraća doma, u svoj Maksimir... Tu je i Mandžukić, pa Higuain, Buffon, to su igrači kojima se divim, ali sigurno se nećemo predati.  