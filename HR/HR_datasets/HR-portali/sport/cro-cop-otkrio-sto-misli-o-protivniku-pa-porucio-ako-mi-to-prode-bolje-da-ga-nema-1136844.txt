Kada vam u borilačkim sportovima samo 12 dana prije dodijele novog protivnika, to je obično slabiji borac od onoga koji je, iz nekog razloga, odustao. No, u ovoj priči to nije slučaj jer Cro Cop je za četvrtfinale Rizinova novogodišnjeg turnira dobio puno opasnijeg suparnika od onoga prvotnog. - Premda je King Mo neusporedivo bolji borac od Wanderleija Silve, bolje je da se borim s vrhunskim suparnikom jer mi onda nitko ne može prigovoriti da su mi Japanci dali kantu za napucavanje. Premda u borilačkim sportovima nitko nije za podcijeniti, jer jedan udarac može riješiti sve, ja se ne volim boriti s nedoraslim protivnicima, radi svog kredibiliteta - bila je prva reakcija proslavljenog hrvatskog borca. ‘Kralj’ je posve spreman Nakon što je u petak navečer u Dublinu, bodovno nadjačao olimpijskog džudaškog pobjednika Satoshija Ishiija, Muhammad “King Mo” Lawal spremno je prihvatio ponudu da se već 29. prosinca bori s Cro Copom koji ističe: - I ja sam jednom, bilo je to 2004., u dva tjedna imao dvije borbe. S obzirom da je King Mo iz ove borbe izašao neozlijeđen, on je zapravo u punoj formi i kao takav će biti vrlo opasan rival. On nastupa kao poluteškaš i teškaš, a u teškoj još nije zabilježio poraz. Poznaje Cro Cop i protivnikove borilačke reference pa ističe: - On je prošlogodišnji pobjednik Rizinova turnira pri čemu je dvojicu protivnika teško nokautirao, a protiv trećeg je dominirao. Osim toga, bio je i prvak Strikeforcea, a i trostruki je prvak SAD-a u slobodnom hrvanju. Zbog svega toga meni je draže da se borim protiv King Moa nego protiv Le Bannera jer on borbu u MMA nije imao godinama. Premda mu je hrvanje bazični sport, Lawal je čak 13 od 20 pobjeda izborio šakačkim nokautima. - Odlično boksa, vrhunski je hrvač i jak kondicijski. Njegova direkta moram se jako paziti jer s jednim je udarcem uspavao Prochazku koji je odličan borac. Koliko je nezahvalno saznati tako kasno s kim se boriš iz perspektive taktičke pripreme? - Obojica smo u jednakoj situaciji jer niti King Mo nije znao da će se boriti sa mnom. On je prilično drugačiji borac od Silve za kojeg sam se spremao. On će ili čekati moje napade da kontrira bacanjem u noge, a vrlo često ide na rušenje u parter, ili će bacati taj svoj desni direkt. Lawalova zalijetanja u noge mogle bi po njega i loše završiti. Sjetimo se samo kako je svojedobno, sa slomljenom kosti čela od Cro Copova koljena, prošao Fujita. - Ako mi se baci u noge, a ja se dobro obranim s dobrim “sprawlom”, i ako tada završi ispod mene, bolje da ga nema. Za ovaj nastup, Cro Cop je sparirao s dubrovačkim teškašem Antom Delijom i srpskim borcem Darkom Stošićem. - Obojica su odlični teškaši, no mnogi momci s kojima sam sparirao i prije, na krivi način treniraju. Ili su nepripremljeni ili su pretrenirani. A to je, više nego njihov, problem slobodne borbe kao mladog sporta pa je jako malo educiranih trenera. Uglavnom su to biviši džudaši, boksači, hrvači i pripreme provode na bazi svojih sportova, a MMA je zapravo miks svega. Ti moraš trenirati tako da si, nakon četiri minute brutalne borbe u parteru, u stanju ustati i udarati šakama svom snagom, a neki se toliko zakisele da ne mogu niti ruke ispružiti.  U svojim početnim godinama i ja sam to prolazio i bivao pretreniran. Efikasnije je imati samo tri borilačka treninga tjedno, nego to isto raditi svaki dan po dva puta, no pri tome kondicijski treninzi moraju biti prilagođeni slobodnoj borbi s udarcima, bacanjima, guranjima i rušenjima ljudskog tijela i slično.  