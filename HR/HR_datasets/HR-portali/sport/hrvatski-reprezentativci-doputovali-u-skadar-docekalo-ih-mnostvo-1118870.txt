Hrvatska nogometna reprezentacija doputovala je u albanski grad Skadar, gdje će u četvrtak navečer igrati kvalifikacijsku utakmicu za SP 2018. protiv reprezentacije Kosova.   "Vatreni" su u popodnevnim satima stigli zrakoplovom iz Zagreba u Tiranu, odakle su autobusom krenuli u Skadar, grad na sjeveru Albanije. Hrvatski nogometaši odsjeli su u hotelu Grand Europa, oko kojeg je bio kordon specijalne policije, a dočekalo ih je mnoštvo građana Skadra koje nije htjelo propustiti priliku vidjeti i fotografirati se s našim nogometašima.  Kosovo će svoju prvu službenu domaću utakmicu u povijesti igrati u Albaniji jer nemaju odgovarajućeg stadiona u svojoj zemlji. U prvoj utakmici Kosovari su odigrali 1-1 u Finskoj, dok je Hrvatska pred praznim Maksimirom igrala 1-1 s Turskom. U Skadar Hrvatska dolazi bez najvećih zvijezda, ozlijeđenih Luke Modrića i Ivana Rakitića, a otpali su u Dejan Lovren i Marko Pjaca. Nakon susreta s Kosovom, Hrvatska putuje u Tampere gdje ih u nedjelju čeka ogled s Finskom.  Utakmica Kosovo – Hrvatska igra se u četvrtak u 20.45 sati na stadionu Loro Borici koji prima 16.000 gledatelja.   