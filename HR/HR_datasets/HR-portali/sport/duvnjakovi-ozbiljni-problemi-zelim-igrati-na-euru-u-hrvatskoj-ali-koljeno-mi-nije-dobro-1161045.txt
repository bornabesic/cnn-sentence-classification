Hrvatski rukometni reprezentativac Domagoj Duvnjak, koji će s Kielom igrati u četvrtfinalu Lige prvaka protiv Barcelone, rekao je kako ima ozbiljnih problema s koljenom no da želi igrati na Europskom prvenstvu u Hrvatskoj u siječnju 2018. “Koljeno mi nije dobro. Planiram utakmicu po utakmicu, dan za danom, radeći puno s našim fizioterapeutom Hinrichom Brockmannom”, izjavio je u razgovoru za njemačke novine Kieler Nachrichten. Zbog kroničnog problema s koljenom srednji vanjski igrač bi trebao proći operacijski zahvat ovog ljeta, a do tada pokušava izdržati čekajući kraj sezone. “Od utakmice s PSG-om (12. ožujka) jedva sam mogao trenirati s ekipom. Nadam se da ću biti bolje u nadolazećim tjednima, no ponavljam koljeno mi nije dobro. No naravno, htio bih igrati Europsko prvenstvo u svojoj zemji”, rekao je 28-godisnji rukometaš. Usprkos bolovima igrao je uzvratnu utakmicu osmine finala Lige prvaka protiv Rhein Neckar Lowena i zabio tri gola. “Igrao sam uz bol no htio sam nastupiti pod svaku cijenu. Najbitnija je ekipa a to smo i pokazali ulaskom u četvrtfinale. Svi smo dali svoj maksimum čineći snažan blok”, izjavio je Duvnjak. Kiel je u prvoj utakmici izgubio s 24-25 a u uzvratu pobijedio 26-24. Kiel i Barcelona igrat će prvu utakmicu četvrtfinala u Njemačkoj 23. travnja a uzvrat u Španjolskoj 29. travnja. Novine Sport sa sjedištem u Barceloni pišu kako je katalonska momčad razmišljala o dovođenju Duvnjaka prije dvije godine kada ju je napustio Nikola Karabatić. >>Nitko se neće vratiti u Hrvatsku pa igrati ovdje za bombone 