Domagoj Vida i Matej Mitrović u posljednje vrijeme su stoperski par u reprezentaciji, a idućih bi sezona trebali biti i stoperski par u Bešiktašu. Izvori bliski braniču Dinama Kijev potvrdili su nam da je Vida u pregovorima s turskim klubom i uskoro bi se mogao preseliti u Istanbul. Vidi ugovor s Dinamom Kijev istječe na zimu i Ukrajinci ga sad moraju prodati ako na njemu žele nešto zaraditi. Bešiktaš će ga Ukrajincima platiti sedam milijuna eura, a Domagoj bi u Turskoj trebao zarađivati četiri milijuna eura godišnje. - Domagoje, idi u Bešiktaš, nećeš požaliti ako to napraviš - rekao nam je Nikola Jurčević, pomoćnik Slaven Bilića u West Hamu, koji je sa Slavenom od 2013. do 2015. godine radio o Bešiktašu. Nisu tad uspjeli osvojiti titulu turskog prvaka, ali su postavili temelje momčadi koja je drugu godinu zaredom najbolja u ligi. - Sad klub i financijski stoji bolje nego kad smo mi bili tamo. Otvoren je novi stadion, koji je među najljepšima u Europi, a mi smo svoje utakmice igrali na drugim stadionima u Istanbulu ili smo domaćini bili čak u Ankari - kaže Jurčević, koji je osjetio navijački fanatizam. - Vidu u Istanbulu čeka 20 milijuna navijača Bešiktaša. To je stalno natjecanje i svađe tko ima više navijača, oni, Galatasaray ili Fenerbahče - kaže Nikola. Proveo je Vida četiri godine u Kijevu, osvojio je sve što je mogao osvojiti u Ukrajini i očito je došlo vrijeme za nove izazove. Ima Domagoj 28 godina i želi novi veliki transfer u svojoj karijeri. Trener Bešiktaša je “turski Ćiro” Senol Günes, koji je Tursku odveo do trećeg mjesta na Svjetskom prvenstvu 2002. godine. Günesu se očito svidjela ideja našeg izbornika Ante Čačića da na stoperskim pozicijama nakon ozljede Vedrana Ćorluke zaigra s Mitrovićem i Vidom. Jednog je iz Rijeke doveo prošle zime, drugog dovodi pola godine kasnije. - Posljednjih je godinu dana Vida jedan od naših najboljih igrača u reprezentaciji, napravio je veliki iskorak. Ne sumnjam da će se nametnuti u Bešiktašu - rekao je Kruno Jurčić, koji je godinu dana vodio Domagoja u Dinamu. Raširenih ruku ga u Istanbulu čeka Matej Mitrović, koji ove sezone ima dvostrukog razloga za slavlje. Okitio se titulom u Istanbulu, a uzeo je i naslov prvaka Hrvatske s Rijekom, za koju je igrao u prvom dijelu sezone. Baš godina iz snova.