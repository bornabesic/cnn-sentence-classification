Amerikanka Lauren Davis, 61. igračica svijeta, pobjednica je WTA turnira u novozelandskom Aucklandu, gdje je u subotnjem finalu sa 6-3, 6-1 svladala najbolju hrvatsku tenisačicu Anu Konjuh te se na taj način se domogla svog prvog WTA naslova, a 19-godišnju Dubrovčanku ostavila na jedinom trofeju iz Nottinghama 2015. godine. Davis je do svog prvog trijumfa stigla za 71 minutu finala u kojem je prikazala briljantan tenis, ostavljajući Anu Konjuh bez pravog odgovora. Tako je 23-godišnja Amerikanka od 2-2 u prvom setu do kraja meča izgubila svega dva gema, a vrlo važna za rasplet cijelog meča bila je završnica prve dionice. Davis je prva stigla do 'breaka' za vodstvo 4-2, ali je Konjuh odmah uzvratila. No, Amerikanka je u osmom gemu ponovno došla do prednosti, a potom bez izgubljenog poena zaključila servis za osvajanje prvog seta. U istom je ritmu Davis nastavila igrati i u drugom setu, u kojem je odmah na početku ponovno slomila početni udarac Konjuh. Nažalost, naša najbolja tenisačica nije pronašla način kako preokrenuti dvoboj, ponajviše zahvaljujući lošem servisu i pogreškama koje su joj se događale u krivim trenucima. Konjuh je napravila pet dvostrukih pogrešaka u meču, s dvije je darovala prilike za 'break' svojoj suparnici, dok je posljednjom dovela Davis na poen do pobjede te je nakon 71 minutu finala morala stisnuti ruku Amerikanki.  "Naravno da sam razočarana porazom u finalu, ali ovo nije loš početak sezone. Čestitam Lauren, koja je igrala nevjerojatno i svaku loptu poslala baš tamo kamo je trebalo", izjavila je Ana Konjuh nakon meča u kojem je po drugi put poražena od Davis.  I prvi su meč odigrale u Aucklandu, u osmini finala prije tri godine, kad je Amerikanka trebala tri seta za pobjedu. Davis je prošle sezone dvaput bila nadomak osvajanju svog prvog naslova, ali je poražena u finalima turnira u Washingtonu i Quebec Cityju. "Osjećaj je sjajan, nestvaran. Čekala sam na ovaj trenutak nekoliko godina. Dva prošlogodišnja poraza u finalima su bila obeshrabrujuća i frustrirajuća. No, dočekala sam treću sreću", izjavila je ushićena Amerikanka koja je za trijumf u Aucklandu zaradila 43.000 dolara i 280 bodova. Ani Konjuh je pripao ček na 21.400 dolara, a sa 180 zarađenih bodova naša je tenisačica došla do novog najboljeg renkinga u karijeri, napredovala za 11 pozicija, te će u ponedjeljak osvanuti na 36. mjestu pojedinačne WTA ljestvice.