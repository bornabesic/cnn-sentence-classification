PET GODINA čekao je Real, potrošio stotine milijuna eura na pojačanja, ali je napokon dočekao. U odlučujućoj utakmici u Malagi, morao je čekati samo 100 sekundi koliko je trebalo Cristianu Ronaldu da nakon fantastične lopte Isca rutinski zaobiđe golmana i zabije za vodstvo Madriđana. To mu je bio 40. gol ove sezone i sedma sezona zaredom da mu je to pošlo za nogom.    Realu je za titulu bio dovoljan i bod i ni u jednom trenutku nije izgledalo kao da će Modrić i društvo ispustiti prednost. Nije Malaga uopće igrala loše, imala je neke svoje prilike, ali nakon što je Benzema u 55. minuti nakon gužve u šesnaestercu zabio i drugi gol, slavlje je moglo početi.  Luka Modrić ponovno je odigrao fantastičnu utakmicu. Oduzeo je 13 lopti domaćinima, Ronaldo je ponovno bio tu kad je trebalo, a u takvim uvjetima Real jednostavno nije mogao kiksati.  I dok je u Madridu išlo sve po planu, prava drama odvijala se u Barceloni. Opušteni Eibar je na Nou Campu vodio 2:0 golovima Inuija do 63. minute, a onda u 13 minuta "blackouta" sve uprskao. Prvo je Junca zabio autogol, a u 69. minuti je Messi imao priliku izjednačiti iz penala. No, promašio je da bi četiri minute kasnije Suarez izjednačio. U 76. minuti Messi je ponovno stao na 11 metara, ali ovaj put je bio precizan za 3:2. U sudačkoj nadoknadi zabio je svoj drugi gol za konačnih 4:2.    Argentincu će utjeha biti da mu je to bio 36. ovosezonski gol. Nitko drugi nije ove sezone u najjačim europskim ligama uspio toliko zabiti. S druge strane, nitko ove sezone nije odigrao kao Real. Novi španjolski prvaci zabili su gol na svakoj od 38 prvenstvenih utakmica ove sezone, što je španjolski rekord.  La Liga, 38. kolo:  Barcelona - Eibar 4:2 (Junca 63'-ag, Suarez 73', Messi 76'-11m, 90'+2' / Inui 7', 61')  Malaga - Real Madrid 0:2 (Ronaldo 2', Benzema 55')   Rezultati by SofaScore