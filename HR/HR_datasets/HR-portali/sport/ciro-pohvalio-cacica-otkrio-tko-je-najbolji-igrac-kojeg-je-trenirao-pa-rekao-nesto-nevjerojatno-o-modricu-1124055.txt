Ćiro Blažević, legendarni izbornik koji je hrvatsku vodio do bronce na SP-u 1998. godine, u posljednje je vrijeme često kritizirao aktualnog izbornika Antu Čačića. Nekoliko puta javno ga je prozvao, govorio da nema pojma, ali sada je promijenio mišljenje. Točnije, malo ga je ublažio. – Popravio se. Mi smo na EP-u u Francuskoj imali najbolju ekipu, nisam ja jedini koji je najavljivao da je Hrvatska najveći favorit. Ali na ovakvim velikim natjecanjima nemamo pravo na pogreške, pogotovo ne vođa. Reprezentacija je u posljednje vrijeme napravila dva rezultata na koje možemo biti ponosni. I Čačiću je trebalo stanovito vrijeme da se uključi, jer vjerujte mi da je izbornik ili trener najvažniji čovjek tima. On odredi strategiju, on stvara duh unutar momčadi, apsolutno najvažniji je i ima najmanje pravo da pogriješi. I istini za volju Čačić je u zadnje dvije utakmice izvadio ono maksimalno, svih šest bodova, mi smo na prvom mjestu. Kažu u narodu da je lakše stvoriti nego sačuvati. Sad je na njemu da nastavi s ovakvim rezultatima. Ekipu ima i hrvatski nogomet bi mogao na tom najvećem SP imati jednu značajnu i veliku ulogu – rekao je Ćiro na početku svog gostovanja na Narodnom radiju pa se odgovorio na pitanje tko je najkompletniji igrač kojeg je vodio. – Zvonimir Boban! Zato što je on imao sve neophodne elemente. On je svoj tehničke elemente upornošću doveo do savršenstva. Normalno, tu je njegov karakter, njegova volja za pobjedom, to je prenosio i na druge. On je bio nadaren, tu nema sumnje, ali je napravio takvu karijeru kakvu je imao zahvaljujući svojoj upornošću i permanentnom radu. Luka Modrić igra sjajno, u Španjolskoj mu iz dana u dan stižu priznanja poput onog da je proglašen najboljim veznjakom španjolske lige. Godinama je najbolji igrač naše reprezentacije, ali Ćiro nije siguran da bi mu bio u početnoj postavi na već spomenutom SP-u. – Po referencama, moglo bi se reći da je ona naš najbolji igrač. Ali još uvijek mislim da su njemu ravni, pa možda i bolji, neki "moji" igrači: Boban, Prosinečki, Bokšić, Asanović… Šukera da ne spominjem, on je priča za sebe, nenadmašivi golgeter. Nitko od njih nije slabiji igrač od Modrića, ali okolnosti su htjele da Luka ode u Real Madrid i da ondje pokaže svijetu što zna. Mogao je tako igrati i u Dinamu, ali to ne bi imao tko vidjeti. Bi li igrao 1998.? Hm, nisam siguran da bi Modrić igrao. Bio bi rezerva! Haha, ma ja njega volim, ali nemojte dirati one koji su bili treći u svijetu – zaključio je Ćiro. 