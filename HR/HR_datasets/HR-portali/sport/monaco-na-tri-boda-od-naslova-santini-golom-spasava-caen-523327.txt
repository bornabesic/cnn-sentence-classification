Nogometaši Monaca zadržali su tri boda prednosti pred PSG-om pobijedivši na gostovanju kod Nancyja 3-0 te im za prekid četverogodišnje vladavine pariškog kluba u francuskom prvenstvu trebaju samo tri boda u preostale tri utakmice.  PSG je u poslijedpodnevnom terminu pred svojim navijačima svladao Bastiju 5-0 uz dva gola Cavanija te po jedan Lucasa, Verrattija i Marquinhosa, da bi u večernjem Monaco ostavio uvjerljiv dojam kod Nancyja. Hrvatski reprezentativni vratar Danijel Subašić sačuvao je mrežu netaknutom, a za uvjerljivih 3-0 strijelci su bili Silva, Lemar i domaći branič Badila koji je pogodio svoju mrežu. Caen, je zahvaljujući Ivanu Santiniju, napravio veliki korak prema ostanku u elitnom društvu francuskog nogometa. Hrvatski napadač je u 58. minuti gostovanja kod Toulousea sjajno iskoristio ubačaj Bessata s lijeve strane, zaplovio zrakom i u padu s osam metara glavom pogodio za velika tri boda. Bio je to 14. ovosezonski pogodak 27-godišnjeg Zadranina. Dva kola prije kraja Caen ima 36 bodova, tri više od Dijona koji drži 18. mjesto, četiri više od Nancyja na 19. pozicji i pet više od posljednje Bastije. 