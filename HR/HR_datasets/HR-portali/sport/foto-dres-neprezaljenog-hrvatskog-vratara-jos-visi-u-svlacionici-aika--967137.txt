Ivan Turina i danas, četiri godine nakon što je iznenada preminuo u 33. godini, živi u srcima igrača, osoblja i navijač AIK-a iz Stockholma (točnije Solne).     Dvadeset i sedma minuta svake utakmice, domaće ili gostujuće, prvenstvene ili prijateljske, rezervirana je za pjesmu posvećenu baš njemu. U to vrijeme, na velikom ekranu Friends Arene, pojavljuje se njegova slika uz natpis „In loving memory“. Dogovor je svih navijača AIK-a da će 27. minuta uvijek biti u spomen preminulom hrvatskom vrataru. Jedan od najvećih transparenata na navijačkom kopu nosi baš njegovo ime.  Sjedalica u kutu svlačionice, na kojoj je Ivan uvijek sjedio, nedodirljiva je za sve igrače, a njegov dres i dalje visi iznad klupice na kojoj se pripremao za utakmice.   Golmanski dresovi AIK-a i dalje imaju isprintan broj 27 na prsima.  Na slici se vidi broj 27 unutar kružića. Ako želite kupiti AIK-ov dres u službenom klupskom dućanu, vidjet ćete i kako se svaki dan pali svijeća uz Turininu sliku.  Tragična smrt bila je i povod tome da se povežu neki AIK-ovi i Dinamovi navijači. Šveđani svake godine dolaze u Zagreb na obljetnicu njegove smrti, a iz ovog prijateljstva izrodila se i vrlo pozitivna stvar – prošlog proljeća jedna mlađa Dinamova kategorija nogometaša sudjelovala je na međunarodnom turniru za mlade koji održava AIK, a ime nosi po bivšem predsjedniku UEFA-e Lennartu Johanssonu. Radi se o pozivnom turniru na kojem nastupaju samo najelitnije europske nogometne momčadi.  Tim malim znacima pažnje taj veliki i gospodski klub tako na najbolji mogući način odaje počast velikom gospodinu između vratnica.