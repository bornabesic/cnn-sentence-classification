Willi Weber, bivši dugogodišnji menadžer Michaela Schumachera, kritizirao je njegovu obitelj jer ne želi otkriti kakvo je zdravstveno stanje sedmerostrukog svjetskog prvaka u formuli 1. Weber odlično poznaje Schumachera budući da ga je vodio od juniorskih dana do 2012. godine i naslova u Benettonu i Ferrariju te ga učinio jednim od najbolje plaćenih sportaša. - Već duže vremena govorim da Schumacherova obitelj ne govori cijelu istinu. Vrijeme je da to kažu milijunima njegovih navijača - rekao je Weber za njemački Bunte. No, obitelj se odlučila na šutnju i privatnost. - Kao da udaram u zid, ne žele poslušati moj savjet - rekao je Weber i dodao: - Kad mi kod kuće zazvoni telefon često osjećam da će to biti Michael koji će reći "Willi, kako si?". Nada umire posljednja. Od Schumacherovog kobnog pada na skijanju prošlo je više od tri godine, a i dalje je neizvjesno hoće li oporaviti od ozljeda glave. Stav obitelji je da je to privatna stvar te o tome ne žele izlaziti u javnost.