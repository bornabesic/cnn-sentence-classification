Foto: Delfi (Ilsutracija)  POLICIJA je privela 34 osobe nakon što je u utorak navečer na autocesti kod Nadina zaustavila dva kombija i dva automobila u kojima je pronašla više predmeta pogodnih za ozljeđivanje te pirotehničkih sredstava, izvijestila je u srijedu zadarska Policijska uprava. Sinoć oko 21 sat, nakon dojave, na autocesti A-1 na odmorištu Nadin - sjever, zadarski i šibensko-kninski interventni policajci zaustavili su dva kombija karlovačkih i vinkovačkih registracija, te dva automobila našičkih i zagrebačkih oznaka, u kojima su bile 34 osobe. Pregledom vozila pronađeno je više predmeta pogodnih za ozljeđivanje, kao i pirotehničkih sredstava, priopćila je policija. Svi su dovedeni u prostorije policije u Benkovcu te je u tijeku kriminalističko istraživanje. Kako doznaje Zadarski.hr, radi se o navijačima Dinama, Bad Blue Boysima, koji su se vraćali s utakmice Split - Dinamo koja se odigravala u Splitu. Kod čvorišta Pirovac na cesti ih je primijetila šibenska policija. Krenuli su u potjeru i dojavili zadarskim kolegama koji su potom Boysima pripremili sačekušu kod Nadina. Huligani su prepraćeni u policijsku postaju u Benkovcu. Bili su naoružani bejzbol palicama te su sa sobom nosili veće količine bengalki, topovskih udara i drugih pirotehničkih sredstava.