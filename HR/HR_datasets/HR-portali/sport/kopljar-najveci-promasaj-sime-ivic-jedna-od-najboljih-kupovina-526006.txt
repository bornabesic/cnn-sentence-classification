Nakon što ga je prošle godine Handball-Planet proglasio drugim najgorim pojačanjem, ove godine isti je rukometni portal Marka Kopljara proglasio najvećim promašajem u prijelaznom roku. Hrvatski je kapetan na početku ove sezone dres Barcelone zamijenio onim Veszprema i najblaže rečeno - nije se snašao. Razlog? Prije svega ozljede, a onda i manjak minuta uzrokovan viškom ne toliko kvalitete koliko kvantitete u svlačionici mađarskog prvaka i europskog doprvaka.  Marko je minute skupljao na kapaljku što je i glavni razlog napuštanja Veszprema te će iduće sezone nositi dres Füchse Berlina gdje će ga dočekati reprezentativni kolega Jakov Gojun. Iza Kopljara na listi najvećih razočaranja su Pascal Hens, Zeitz, Garcia Robledo, Bombač te na šestom mjestu Luka Stepančić. Kopljarov konkurent na desnom vanjskom u reprezentaciji na početku je sezone iz Zagreba prešao u PSG, no ne igra koliko bi to želio. Kako i bi kad je Nedim Remili u fantastičnoj formi i u izboru istog portala najbolji je transfer ove sezone. Potpuno zasluženo. Na toj listi našlo se ime još jednog hrvatskog rukometaša, i, ne biste vjerovali - još jednog desnog vanjskog reprezentacije. Riječ je o Šimi Iviću kojeg je na početku sezone iz Nantesa dovela poljska Wisla, a Šime je odigrao sjajnu sezonu, oduševio u Ligi prvaka te izborio pozive hrvatskih izbornika. Njega je Handball-Planet uvrstio na 12. mjesto najboljih pojačanja ove sezone.