Švicarac Roger Federer (35) osvojio je grand slam turnir Australian Open u Melbourneu nakon što je u nedjelju u finalu pobijedio Španjolca Rafaela Nadala sa 6:4, 3:6, 6:1, 3:6, 6:3 poslije 3 sata i 37 minuta igre. U odlučujućem setu Nadal je prvi došao do "breaka" i poveo je 3-1, a onda je uslijedio preokret, Federer je dobio pet gemova u nizu i osvojio je 18. grand slam naslov u karijeri. Nadal je ostao na 14 osvojenih Grand Slam turnira, posljednjeg je osvojio u Roland Garrosu 2014. - Teško mi pronaći prave riječi, ali prvo želim čestitati Nadalu na fantastičnom povratku. Mislim da nitko od nas dvoje nije vjerovao da ćemo biti u finalu Australian Opena kad smo bili u tvojoj teniskoj akademiji prije četiri ili pet mjeseci. U tenisu nema remija, ali da postoji ta mogućnost bio bih sretan da smo danas remizirali - kazao je Federer, kojemu je to peti naslov na Australian Openu (2004, 2006, 2007, 2010, 2017). Bio je to njihov 35 međusobni dvoboj, a omjer je 23-12 u korist Španjolca. - Federer je nevjerojatno igrao nakon velike pauze. Znam dobro kako je to. Konačno sam spreman, za ovo sam naporno radio. Igrao sam dobro, ali je Roger bio bolji, zaslužio je pobjedu. Osjećam da moja forma ponovno raste i vjerujem da ću to pokazati na turnirima koji slijede - rekao je Nadal. Nadal i Federer su se devet puta sastajali u finalima Grand Slam turnira, omjer pobjeda je 6-3 u korist Španjolca, a posljednji puta su se sastali u finalu 2011. u Roland Garrosu kada je bolji bio Nadal.