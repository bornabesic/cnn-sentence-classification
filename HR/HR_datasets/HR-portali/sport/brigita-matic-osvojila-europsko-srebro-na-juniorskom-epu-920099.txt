Foto: Kostadin Andonov (EJU) DRUGI dan Europskog judo prvenstva za juniore u španjolskoj Malagi donio je nastup Brigite Matić u kategoriji do 78 kilograma. Aktualna svjetska prvakinja u juniorskoj konkurenciji osvojila je europsko srebro iako je imala veliku priliku i za osvojiti zlato.Za početak je bacila Portugalku Sampaio na ippon, a nastavila u istom ritmu protiv Ruskinje Gimaletdinove. U polufinalu je pokazala što znači iskustvo i kvaliteta pobjedom na yuko (1-0) protiv Poljakinje Kulage, a u finalu išla na Njemicu Wagner. Tri minute i 40 sekundi je Brigita Matić kontrolirala borbu, vodila na yuko (1-0) i činilo se da će naslovu svjetske juniorske prvakinje, dodati i europsku titulu. No, u samoj završnici je svojom nepažnjom doživjela poraz. " Dvadeset sekundi prije kraja napravim grešku, iskontrira me i izgubim zlato. Tri puta srebro, nikako do zlata, a ovo mi je treći poraz od Wagner. Barem izlazim iz juniora kao svjetska prvakinja", rekla je Brigita nakon srebra kojeg je osvojila i u Poreču 2012. te Oberwartu 2015. godine. Drugog dana su nastupile i Lara Kliba (do 63 kg), koja je izgubila u prvom kolu od Francuskinje Eme (yuko 0-2) te Dominik Družeta (do 81 kg), koji je nakon pobjede protiv Gruzijca Kurdianija (ippon) izgubio od Francuza Djala (wazari).