Foto: Nazionale Italiana/Twitter UTAKMICA Italije i Albanije u Palermu prekinuta je zbog navijačkih nereda.  Incident se dogodio na početku drugog poluvremena kvalifikacijskog susreta za Svjetsko prvenstvo. Albanski navijači zapalili su brojne bengalke, dimne bombe i druga pirotehnička sredstava, a onda s njima zasuli i teren. Jedna je petarda eksplodirala u blizini talijanskog vratara Gigija Buffona. Prema pisanju "Gazzette dello sport", ozlijeđen je jedan redar koji je stajao pod tribinom gdje su smješteni albanski navijači. Zbog dima se gotovo ništa nije vidjelo na jednom dijelu stadiona, a sudac je igrače povukao u svlačionicu. Nakon osam minuta susret je ipak nastavljen. Italija je prije prekida imala vodstvo 1:0, a nakon nastavka igre brzo povećala vodstvo i na kraju pobijedila s 2:0 golovima De Rossija (12`, penal) i Immobilea (71`).