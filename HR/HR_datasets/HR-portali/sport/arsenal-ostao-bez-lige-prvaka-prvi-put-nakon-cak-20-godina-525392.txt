Čudo se u Arsenalovu korist, u posljednjem kolu Premiershipa, ipak nije dogodilo. Iako su uspješno odradili svoj dio posla i svladali Everton 3-1, Liverpool je slomio Middlesbrough 3-0 i potvrdio četvrto mjesto koje mu donosi četvrto pretkolo Lige prvaka. "Topnici" tako, nakon 20 godina i 19 uzastopnih sezona, neće nastupiti u Ligi prvaka, već će europski nogomet, kao petoplasirani, igrati u skupinama Europske lige. Arsenal je rano poveo protiv Evertona, već u osmoj minuti zabio je Héctor Bellerín. I taj mu je rezultat u tom trenutku donosio četvrtu poziciju. Iako je Laurent Koscielny u 14. zbog brutalnog faula dobio izravan crveni karton, domaćini su uspjeli i povećati vodstvo u 27. minuti preko Alexisa Sáncheza. Dobrim vijestima tu je bio kraj za navijače s Emiratesa jer je Georginio Wijnaldum u prvoj minuti sudačke nadoknade prvog dijela doveo Liverpool u vodstvo protiv Middlesbrougha i vratio ih na petu poziciju. "Redsi" su u nastavku potom odjurili na 3-0 i preko Philippea Coutinha i Adama Lallane, a Arsenal je zadržao Pirovu pobjedu unatoč igraču manje i golu Lukakua u 58. minuti iz penala. Pobjedu Arsenala potvrdio je Aaron Ramsey u prvoj minuti sudačke nadoknade. Dejan Lovren igrao je svih 90 minuta za Liverpool koji se tako vraća u europsku elitu nakon dvije godine pauze. Treće mjesto potvrdio je Manchester City uvjerljivom pobjedom kod Watforda (5-0). "Građane" su do izravnog plasmana u Ligu prvaka vodili Vincent Kompany, Sergio Agüero (dva gola), Fernandinho i Gabriel Jesus. Chelsea je također zabio pet golova, i to već otpisanom Sunderlandu (5-1) u utakmici koja će se pamtiti po oproštaju legendarnog kapetana Johna Terryja. U 28. minuti izašao je s terena uz ovacije tribina Stamford Bridgea koji mu je priredio i posebnu koreografiju. Harry Kane zabio je hat-trick u Tottenhamovu razbijanju Hull Cityja 7-1 i potvrdio naslov najboljeg strijelca lige s 29 golova, četiri više od Romelua Lukakua.