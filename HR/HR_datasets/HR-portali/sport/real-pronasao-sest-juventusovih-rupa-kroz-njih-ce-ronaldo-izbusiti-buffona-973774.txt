Foto: Getty Images / Guliver Image FINALE LIGE PRVAKA je u subotu u Cardiffu, od 20.45, a Real protiv Juventusa želi postati prvi klub kojem je uspjelo obraniti naslov. Ali da bi mu to uspjelo, mora zabiti klubu koji je nedavno u LP-u bio bez primljenog gola osam i pol sati. Zinedine Zidane studiozno i detaljno se priprema kako bi protiv svog bivšeg kluba ostvario ono što nije uspjelo nikome dosad. Trenerima iz njegova stožera podijelio je razne zadatke, kako bi svatko od njih u svom segmentu pomogao momčadi. U toj ekspertizi najvažnija uloga pripada Luisu Llopisu. Primarno trener golmana, od dolaska u Real 2015. stekao je slavu kao "videoguru taktike" i sada je dobio zaduženje pronaći manjkavosti u naizgled neprobojnoj Juventusovoj obrani. Kako bi ispunio najdelikatniji i najvažniji zadatak, Llopis je danima neprekidno gledao desetke Juventusovih utakmica od prve do zadnje minute, piše španjolski ABC koji izdvaja šest točaka na koje će Real stiskati kako bi srušio Juve u finalu. 1. Razlomiti obrambenu trojku Slavna stoperska trojka BBC smatra se neprobojnom, ali nakon beskrajnih videoanaliza, u Realu su uvjereni da je mogu savladati ako njihovi napadači budu igrali na pet metara jedni od drugih. Ključno je da je Juventusova obrana ovom ekspertizom označena kao spora i da je se može probiti visokim tempom i brzim tranzicijama u punoj brzini. 2. Igrati na Barzaglija U Realu vjeruju da je 36-godišnji stoper najslabija BBC-ova karika. Isco, Cristiano Ronaldo i Marcelo imaju zadatak ići na njega "jedan na jedan". Očekuje se da će Barzagliju na vjetrometini pomagati Dani Alves, a tu u priču ulazi Toni Kroos koji mora koristiti tako nastalu rupu. 3. Trokuti oko Bonuccija Označen kao najjači Juventusov branič, Real će ga najlakše proći tako da igra oko njega, odnosno da ga zaobilazi dodavanjima i duplim pasovima. 4. Vrebanje Chiellinija Carvajal, Benzema i Modrić imaju zadatak izazivanja greške protivničkog lijevoj stopera. 5. Posjed bez riskiranja Real vjeruje da će se Juventus postavi defenzivno kako bi frustrirao Real i tako čekao grešku protivnika. To tjera Zidanea da osigura kako njegovi igrači ne bi izgubili fokus i samopouzdanje. Real mora biti koncentriran, miran i strpljiv. 6. Ramos, mamac i prva stativa Juventus se čini nesavladivim u zraku, ali u Realu su uvjereni da su mu našli manu i ovom segmentu. Vjeruju da će prilikom svakog prekida dvojica igrača čuvati Sergija Ramosa. Najbolji golgeter među braničima na sebe će dakle odvlačiti igrača više, a takav višak Real želi iskoristiti na dva načina. Ili će ga koristiti kao mamac ili će suigrači iz prekida gađati njegovu glavu kako bi je on prenosio na drugu stativu za slobodne suigrače.