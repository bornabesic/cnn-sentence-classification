Košarkaši Clevelanda svladali su pred svojim navijačima Boston sa 112:99 u četvrtoj utakmici finala Istočne konferencije NBA lige, čime su došli do vodstva 3:1 u seriji i nadomak velikom finalu, u kojem već čekaju Golden State Warriorsi, prvaci Zapadne konferencije. Nakon što su neočekivano došli do pobjede u trećoj utakmici, odigranoj također u Clevelandu, igrači Bostona još su jednom pružili snažan otpor aktualnim prvacima. Celticsi su nakon prve četvrtine imali deset koševa prednosti, a polovicom druge dionice došli su i do 16 koševa razlike (49:33). No, u nastavku su se razigrali Kyrie Irving i LeBron James. Od tog je trenutka taj dvojac uspio ubaciti 60 poena, deset više nego cijela momčad Bostona. Irving je sa 42 koša došao do osobnog rekorda u doigravanju, a James je utakmicu završio sa 34 koša, šest asistencija i pet skokova. Kevin Love je ubacio 17 koševa, uz čak 17 skokova i pet asistencija. Avery Bradley je postigao 19 koševa za gostujuću momčad, Jae Crowder 18, Al Horford 16, a Kelly Olynyk 15 poena. Peta utakmica serije bit će odigrana u Bostonu u noći sa četvrtka na petak (2.30 sati ujutro). Rezultati NBA doigravanja, 23.5. FINALE ISTOČNE KONFERENCIJE Cleveland - Boston   112:99 (Cleveland vodi u seriji sa 3:1)