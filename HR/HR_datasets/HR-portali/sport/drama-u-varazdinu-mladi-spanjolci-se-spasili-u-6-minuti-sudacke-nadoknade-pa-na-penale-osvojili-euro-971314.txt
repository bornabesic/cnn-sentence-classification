Foto: Sanjin Strukić/Pixsell ŠPANJOLSKA nogometna reprezentacija do 17 godina osvojila je naslov europskog prvaka na EP igranom u Hrvatskoj. Mladi Španjolci su u finalu, igranom na lijepo ispunjenom stadionu "Anđelko Herjavec" u Varaždinu, pobijedili vršnjake iz Engleske boljim izvođenjem 11-eraca sa 4:1, dok je nakon 80 minuta igre bilo 2:2 (1:1).   Englesku je u vodstvo doveo Callum Hudson-Odoi (18), Španjolska je izjednačila preko Mateua Moreya (38) u završnici prvog poluvremena, da bi novo vodstvo Englezima donio Phil Foden (58). Taj je rezultat vrijedio sve do šeste minute nadoknade, a tada je Nacho Ruiz (80+6), koji je u igru ušao u 78. minuti, u gužvi nakon kornera poravnao na 2:2.  Nakon tog šokantnog završetka utakmice, mladi Španjolci su bili u velikoj psihološkoj prednosti prilikom izvođenja penala. Sva četiri njihova izvođača bila su precizna, dok je Brewster u drugoj seriji pogodio vratnicu, a Latibeaudiere u trećoj seriji prebacio vrata.   Za Španjolsku je ovo treći naslov u ovoj dobnoj kategoriji, nakon 2007. i 2008. godine, čime je postala prva zemlja s tri naslova, dok je Engleska ostala na dva naslova iz 2010. i 2014.  Hrvatska U-17 reprezentacija na ovome je natjecanju nastup završila nakon razigravanja po skupinama s jednim bodom. EURO U-17, finale: Španjolska - Engleska 2:2 (4:1 pen.)