Najmanje je 17 osoba poginulo u stampedu na utakmici između klubova Santa Rita i Recreativo Libolo u gradu Uigeu u Angoli, no mrtvih bi moglo biti još i više. Ozlijeđeno je više od 60 ljudi, a pet je osoba u kritičnom stanju. Bolnica nije mogla primiti sve ozlijeđene. Neredi su započeli nakon sedam minuta utakmice kada je skupina navijača pokušala ući na krcati stadion. Nastao je stampedo u kojem su ljudi gazili jedni preko drugih.  Većina mrtvih su djeca koja su bila premalena da bi izbjegla rulju koja ih je pregazila. - Počelo je kao naguravanje, neki ljudi su se ugušili, drugi su zdrobljeni. Doslovce su gazili jedni po drugima - rekao je direktor lokalne bolnice Ernesto Luis. Ovo je najveća tragedija u povijesti angolskog nogometa. "Ispred nas je bila prepreka, nismo mogli više ni nazad. Svi su pali. Bio sam na ljudima. Nisam mogao ništa učiniti. Izvukao sam se sa slomljenom nogom", rekao je jedan od svjedoka koji se našao u središtu događanja. Mjesto utakmice osiguravala su samo dvojica policajaca i nisu mogli držati vrata na koja su navalile stotine navijača.  Stadion je prošlog tjedna dobio licenciju vlasti, a angolski nogometni savez je predložio domaćinima da porade na mjerama sigurnosti i da poboljšaju ulazak na stadion. Rok da se provedu navedene promjene bio je tri dana. >>U Češkoj se urušio krov dvorane, tragedija izbjegnuta za dlaku Upozorenje: Ispod članka nalazi se video uznemirujućeg sadržaja