ZA OVAJ Ajax ćemo još čuti. Možda ne ove sezone jer im Feyenoord u prvenstvu bježi četiri boda dva kola prije kraja, a finale Europske lige je ipak finale, ali za dječji vrtić iz Amsterdama ćete čuti sljedećih godina.  Godinama je Ajax lutao, godinama se gubio sa selekcijom i promašivao u procjenama, ali čini se da su ovaj put Peter Bosz i društvo iz Amsterdama pogodili. Jer nogomet koji je Ajax pokazao u fantastičnoj prvoj utakmici polufinala Europske lige protiv Lyona neodoljivo podsjeća na onu generaciju iz sredine 90-ih.  Ne, ne govorimo o tome da će Klassen, Traore, Ziyech, Dolberg i društvo biti novi Seedorf, Davids ili Kluivert (iako mu sin igra u Ajaxu i strašan je talent), no činjenica je da se u Amsterdamu stvara fantastična generacija koja je Francuze pregazila 4:1. Ako niste znali, prosjek ovog Ajaxa je 22,6 godina starosti. Da nema 30-godišnjeg Schönea i 24-godišnjih "staraca" Klaassena i Ziyecha, prosjek bi bio puno niži.  Ajax je potpuno poderao i nadigrao Lyon koji Nizozemcima večeras u Areni nije bio dostojan protivnik. Klassen, Schone i fantastični Ziyech pojeli su gostujući vezni red, De Ligt i Sanchez bili odlični na stoperima, iako su se pred kraj malo zaigrali, a ono što su pokazali Traore, Dolberg i Traore u napadu garancija su dobrih rezultata.  Lyon je odlično krenuo. U prvih 20 minuta Francuzi su, bez Lacazettea u početnoj postavi, zagospodarili terenom, no osim jedne prilike nisu napravili previše. A kada je Ziyech u 25. minuti odlično ubacio, a Traore glavom skrenuo za 1:0, "pipa" se otvorila, a Lyon potpuno nestao. Devet minuta kasnije Lyonov golman očajno ispucava loptu, sad Traore proigrava Dolberga koji rutinski u situaciji jedan na jedan zabija za 2:0. Minutu prije poluvremena vidjela se sva raskoš talenta ovog Ajaxa. Sa šest, sedam kratkih dodavanja zavrtjeli su goste na ringišpilu, Younes izlazi sam pred Lopesa, ali Lyonov golman spašava goste katastrofe.  No, u 49. minuti Younes ne griješi. Francuzi gube loptu ne centru, Ziyech sjajno pronalazi Nijemca koji ovaj put uspijeva ugurati loptu u gol za velikih 3:0.  Nakon tog gola probudio se i Lyon, počelo se igrati "va banque", pa je prvo Valbuena fantastičnim udarcem u 66. minuti smanjio na 3:1, a dvije minute kasnije Fekir je propustio zicer za 3:2. No nešto se ponovno pitalo i Ziyecha koji sjajnom trećom asistencijom u 71. minuti pronalazi Traorea za 4:1.  Moglo je do kraja biti i 4:2, moglo je i 6:1, no Ajaxu bi i ovih 4:1 moralo biti dosta u uzvratu. A onda u finalu, što bude. Ili iskusni United ili ona luda Celta koja igra superzabavan nogomet i sigurno će dobro namučiti Mourinha.  Ajaxovu obranu još malo muče dječje bolesti. Znaju biti naivni, nekada prelako ispadaju. No tako djeluje i Monaco, pa zabija u prosjeku tri gola na utakmici. Kako god bilo u uzvratu u Lyonu pa u finalu u Stockholmu, jedno je sigurno: Ajax je opet tu.  Europska liga, polufinale, prva utakmica:  Ajax - Lyon 4:1 (Traore 25', 71', Dolberg 34', Younes 49' / Valbuena 66')