Nogometaši Rijeke u 34. kolu HNL-a pobijedili su Slaven Belupo u Koprivnici s 2:0 i napravili vjerojatno ključni korak u osvajanju povijesnog naslova prvaka Hrvatske. Kekova družina od prve sekunde postavila se autoritativno, zagospodarila terenom te pred više od tri tisuće gledatelja zasluženo došla do tri boda golovima Andrijaševića i Gavranovića. Kek je u ovaj važan susret krenuo s najjačim snagama, što se vidjelo od prvog sučevog zvižduka jer je Rijeka odmah preuzela kontrolu. Nisu to bili neki siloviti napadi od početka, lopta nije išla brzo, ali imali su posjed i čekali svoju priliku. A ona se ukazala već u 14. minuti kada je nakon ubačaja s lijeve strane lopta došla do Andrijaševića, a najbolji igrač gostiju s pet metara zakucao loptu u mrežu. Dobro mu je došao odmor protiv Hajduka (nije igrao zbog suspenzije), pa se opet prometnuo u junaka ove šampionske momčadi. I nakon tog gola Rijeka je kontrolirala susret, iako je Slaven dva puta zaprijetio Prskalu. Vratar Rijeke u 18. je obranio Heberu, a u 33. je iz slobodnog udarca zaprijetio Bouadla. Tri minute prije odlaska na odmor Rijeka je povisila vodstvo i prelomila susret. Nakon duge lopte očajno su reagirali braniči domaće momčadi. Vešović je prihvatio loptu i pucao, vratar mu dodirnuo loptu, ali ona je ipak ušla u mrežu. "Šampioni, šampioni", vikala je Armada u tim trenucima i davala vjetar u leđa svojim igračima koji su na odmor otišli s golemom prednosti, svjesni da je naslov prvaka sve bliže. Kek ih je u svlačionici ipak primirio, dao im do znanja da još ništa nije gotovo. Ušli su ozbiljno u nastavak, odradili susret do kraja i mirno čuvali prednost. Nije tu više bilo previše uzbuđenja, čak je Kek u 58. minuti zatvorio susret uvođenjem Maleša umjesto Gavranovića, ali cilj je ostvaren - velika tri boda putuju u Rijeku. Mnogi navijači riječke momčadi strahovali su od ovog gostovanja s obzirom na to da u Koprivnici nisu slavili od 23. ožujka 2014. godine. No, ova momčad dokazala je da je najbolja u Hrvatskoj i zasluženo je došla na korak do naslova prvaka. U 34 utakmice ove sezone doživjeli su svega jedan poraz (od Lokomotive) i u zadnja dva kola ulaze s pet bodova više od Dinama. Priliku za potvrdu naslova prvaka imat će već u nedjelju kada im u goste dolazi Cibalia, klub koji se nalazi na devetom mjestu ljestvice. Rujevica će sigurno biti puna, a Kekovi igrači prepuni motiva. Naslov prvaka, prvi u povijesti, se smiješi... HNL, 34, kolo Slaven Belupo - Rijeka 0:2 (Andrijašević 14', vešović 42') Slaven Belupo: Marković, Jovičić (od 70. Aliti), Christensen (0d 75. Blagojević), Heber, Bouadla, Purić, Burić, Katić, Ivanovski, Melnjak (od 64. Barić), Musa Rijeka: Prskalo, Ristovski, Žuta, Župarić, Bezjak, Gavranović (od 58. Maleš), Elez, Andriješavić, Mišić, Bradarić, Vešović (od 76. Čanađija) 