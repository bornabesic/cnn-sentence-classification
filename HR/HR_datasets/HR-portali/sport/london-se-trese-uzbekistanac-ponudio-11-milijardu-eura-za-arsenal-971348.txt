ARSENAL je na meti ultra bogatog Uzbekistanca Aishera Usmanova čija je ponuda izbezumila Engleze, ali ne i većinskog vlasnika londonskog kluba.   Usmanov je za dvije trećine dionica Arsenala ponudio 1,1 milijardu eura, ali Stan Kroenke, vlasnik 62,89% kluba, odbio je ponudu i rekao da nije zainteresiran.   Reakcije u engleskoj su podijeljene, a legenda Arsenala Ian Wright uvjeren je da bi ulazak svježeg kapitala i dolazak novog vlasnika vratili Arsenal na vrh.   "Nešto se mora promijeniti, bio to Arsene Wenger ili ljudi iznad njega", rekao je Wright.   Protesti protiv Wengera, koji je na klupi od 1996., sve su glasniji, a klub je najavio da će odluku o njegovoj budućnosti donijeti nakon finala FA Cupa protiv Chelseaja 27. svibnja.   "Topnici" će prvi put nakon 21 godine propustiti plasman u Ligu prvaka ako njegovi rivali zadrže prednost u posljednjem kolu sezone. Usmanov je od 2007. godine dioničar Arsenala, prvi je čovjek svjetskog mačevanja, aktivan je u ruskom Olimpijskom odboru, jedna njegova tvrtka sponzorirala je moskovski CSKA, a druga je uložila čak 100 milijuna dolara u eSports momčad Virtus.pro.   U Arsenal je ušao kupivši s partnerom 14 posto dionica 2007. godine, postepeno je povećavao udio u vlasništvu kluba, ali s druge strane Kroenke je povećao svoj na više od 62 posto. Kada je ponudio da otkupi i ostatak dionica, Usmanov mu ih je odbio prodati. Uzbekistanac je posljednjih godina znao kritizirati manjak ambicije Arsenala u borbi za trofeje i za pojačanja, a u travnju je pozvao Kroenkea da preuzme odgovornost za podbačaje ove sezone.