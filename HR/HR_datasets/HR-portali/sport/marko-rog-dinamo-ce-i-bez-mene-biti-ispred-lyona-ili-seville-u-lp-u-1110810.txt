Velika većina hrvatskih reprezentativaca izuzetno je odana nacionalnoj vrsti, nikad nisu postavljali pitanja, uvijek su se odazivali, dobar dio njih iz A vrste znao je biti poslan kao ispomoć mladima. Slično se dogodilo i Marku Rogu. Iako je na Euru potpuno zaustavio Andresa Iniestu, u novoj akciji reprezentacija završio je s mladom reprezentacijom i igrao u Koprivnici protiv Švedske. Iako je Marko ovih dana napravio svjetski transfer, iz Dinama je otišao u Napoli, nije mu bilo teško doći odmah na okupljanje u Hrvatsku. Primjer Haliloviću Je li vas sve to umorilo, putovanje u Napoli, dogovori, potpisi, pa nazad u Hrvatsku? – Ma nimalo, nema umora kad se igra za Hrvatsku – kazao nam je Rog nakon utakmice mladih (1:1 sa Švedskom). Zanimljivo, Alen Halilović nije došao jer se prilagođava novom klubu HSV-u, a tamo je već mjesec dana, dok je Rog tek došao u Napoli i nije tražio da ga se pusti. – Nisam stigao ni trenirati s momčadi, bio sam tamo tri dana, obavio liječnički pregled, potpisao ugovor i to je to. Jeste li barem vidjeli momčad? – To jesam, trener Maurizio Sarri uveo me u svlačionicu i predstavio novim suigračima, ali više od toga nisam stigao. Tko mi je prevodio? Strina (Ivan Strinić, nap. a.). Transfer je obavljen, kakva su sad vaša očekivanja u Napoliju? – Nametnuti se, izboriti za minutažu. Znam da me tamo ne čeka mjesto u prvih 11, da se moram boriti. I borit ću se, mlad sam, iako neće biti tragedija budem li neko vrijeme sjedio na klupi. Znam u kakvu sam momčad došao, znam da moram ići postupno i vjerujem da ću se nametnuti. Dinamo je ostao bez Pjace i bez vas, što takav može u Ligi prvaka? – Proći će skupinu s Juventusom, Sevillom i Lyonom! – ispalio je Rog. Da niste u svlačionici nešto popili kad ste toliki optimist? – A ne, nisam ništa popio, nego vjerujem svojim dečkima u Dinamu, igrat će na proljeće u Europskoj ligi – potvrdio je Rog. Optimist je i kad je riječ o mladoj vrsti bez obzira na remi sa Švedskom. U zadnje dvije utakmice (Gruzija u gostima pa Švedska u gostima) tražit će mladi Hrvati prolaz na Euro do 21 godine. Rog je nakon brojnih slikanja i dijeljenja autograma mladim navijačima u Koprivnici dobivao i lijepe želje. – Sve najbolje u Napoliju – doviknuo mu je jedan, a Marko je pristojno zahvaljivao te optimistično pogledao prema završetku kvalifikacija mlade reprezentacije na putu do Europskog prvenstva sljedeće godine u Poljskoj. Dogodila nam se crna rupa – Sad, nažalost, nismo dobili, iako mislim da smo bolji, dogodila nam se crna rupa nakon pola sata. No, možemo ih tamo dobiti. Uostalom, od Španjolske smo kod kuće izgubili pa ih tamo dobili 3:0, a sad nismo ni izgubili. Vjerujem da ćemo na kraju biti prvi u skupini i direktno se kvalificirati na Euro. To nam mjesto pripada – zaključio je Rog. Možemo samo zaželjeti da se njegov optimizam potvrdi – i s U21 reprezentacijom i s Dinamom. 