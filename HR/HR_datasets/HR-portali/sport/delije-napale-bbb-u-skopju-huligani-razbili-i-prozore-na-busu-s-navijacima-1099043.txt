Dinamo je pobijedio Vardar u Makedoniji 2:1 u drugom pretkolu Lige prvaka, a "modre" je u Skoplju bodrila skupina od 70 navijača iz cijele Hrvatske. - Nikakvih problema nije bilo u Makedoniji, ali čuo sam nešto o incidentu dečkiju iz Zagreba koje je navodno napala skupina srpskih navijača u centru Skoplja uoči utakmice. Iz Đakova nas je išlo 27 i Makedonci su nas dočekali sjajno. Na stadionu je bilo ogromno osiguranje, 700 policajaca čuvalo je nas 70 - rekao je Zlatko Mesić iz Đakova za 24sata i dodao: - Srpska policija pratila nas je do naplatnih kućica. Negdje oko pola četiri "partizani", kako smo ih nazvali jer su pobjegli u šumu, u Nišu su nam razbili dva stakla na autobusu. Srećom, pukla su samo vanjska. Vidjeli smo ih, radi se o dvojici mladića i jednoj djevojci. Srpska policija bila je iza autobusa, ali ništa nisu napravili. Pričekali smo krim policiju da naprave zapisnik i nastavili prema Hrvatskoj. Skupina Delija napala je i navijače iz BBB Fan Cluba u centru Skoplja uoči utakmice, doznaju 24sata. Razbježali su se po gradu prije dolaska makedonske policije. Kod hrvatskih navijača nema ozlijeđenih nakon tog sukoba. 