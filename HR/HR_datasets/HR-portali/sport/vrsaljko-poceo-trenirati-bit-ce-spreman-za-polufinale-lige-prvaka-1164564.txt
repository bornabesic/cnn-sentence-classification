Branič hrvatske nogometne reprezentacije Šime Vrsaljko (25) trenirao je u četvrtak s momčadi Atletico Madrida, prvi put nakon ozljede koljena zadobivene prije mjesec dana, no zasad je nepoznato hoće li biti spreman za polufinale Lige prvaka. Vrsaljko se sa zaštitom na lijevoj nozi priključio suigračima u sportskom kampu Majadahonda, madridskom predgrađu gdje se Atletico priprema za subotnju prvenstvenu utakmicu protiv Espanyola u Barceloni. Trening je započeo u jednakom ritmu kao i ostali igrači, trčeći i udarajući loptu. Vrsaljko je ozlijedio ligament lijevog koljena 19. ožujka na samom početku ligaške utakmice protiv Seville na madridskom stadionu Vicente Calderon. U utorak se, pak, ozlijedio i drugi desni bek Juanfran Torres tijekom utakmice Lige prvaka u Leicesteru te bi mogao izbivati s terena oko tri tjedna. Trener Diego Simeone će u subotu, u nedostatku igrača na toj poziciji, vjerojatno premjestiti ondje središnjeg braniča Crnogorca Stefana Savića ili Urugvajca Josea Mariju Gimeneza koji također igra na mjestu centralnog braniča. U petak u 12.30 sati je ždrijeb Lige prvaka, a mogući Atleticovi protivnici su Real Madrid, Juventus i Monaco. Prve utakmice igraju se 2. i 3. svibnja, a uzvrati 9. i 10. svibnja. Španjolske sportske novine Marca, AS i Mundo Deportivo procjenjuju da bi se Vrsaljko mogao vratiti na travnjak upravo u tim utakmicama. >> Hrvatska je dokazala da je istinska nogometna sila! 