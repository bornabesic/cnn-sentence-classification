Foto: Hina  IVAN PERIŠIĆ jedna od najjačih priča ljetnog mercata. Saga o njegovu transferu počela je puno prije službenog otvaranja prijelaznog roka i u narednim tjednima sigurno će nas umarati razne glasine. Ono što sa sigurnošću znamo jest to da su u tijesnoj utrci Manchester United i Chelsea. Još jučer Perišić je bio na korak do Manchester Uniteda koji je Interu ponudi 45 milijuna eura. Talijani su tražili deset više, pa su se prema izvještajima našli na pola puta, dakle na 50 milijuna eura. Potom se oglasio Gianluca Di Marzio, novinarska zvijezda mercata koji tvrdi da je United ponudio svega 35 milijuna eura, dok Inter traži gotovo trostruko više od 20 milijuna eura, koliko je Perišića platio Wolfsburgu.  U ponedjeljak stiže nova tura informacija. Sky Sport tvrdi da su tijeku pregovori Intera i Unitea oko Perišićeva transfera te da se i dalje vrte oko odštetne cifre od 45 milijuna eura. Mirror piše da je Perišić preskup Crvenim vragovima, ali je i dalje velika želja Josea Mourinha koji je s hrvatskim reprezentativcem već postigao usmeni dogovor.  No osim Mourinha, u priči je i Antonio Conte. Daily Mail jutros navodi da Inter za svog kapitalca od Chelseaja traži 55 milijuna eura. Novinar Corriere dello Sporta Matteo Pedrosi saznaje da Inter još nije primio službenu ponudu Uniteda ni Chelseaja. Sigurno je samo da među engleskih velikanima traje  tržišni rat.  Perišić je Interov kapitalac i njegovom prodajom namjeravaju poravnati stavke s UEFA-om oko financijskog fair playa. Ugovor mu vrijedi do 2020. godine i Inter je u dobroj poziciji za pregovore. U međuvremenu Perišić nastavlja plijeniti pažnju svojim igrama. Sinoć protiv Udinesea zabio je gol i podijelio dvije asistencije te oduševio navijače Uniteda koji na društvenim mrežama hvale njegove karakteristike. "Mnogi gunđaju oko Perišića, a ja im savjetujem da odu kod liječnika za glavu." "Radije bih da kupujemo igrače koji igraju, nego one koji su samo zvučna imena", poručili su navijači Uniteda.