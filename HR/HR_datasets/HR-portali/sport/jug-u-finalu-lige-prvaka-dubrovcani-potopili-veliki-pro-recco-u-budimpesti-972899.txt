Foto: Hina VATERPOLISTI Juga CO plasirali su se u finale Lige prvaka. Oni su u polufinalnom dvoboju završnog turnira u Budimpešti svladali favorizirani Pro Recco sa 10-9 (4-2, 2-2, 3-4, 1-1). Jug CO je drugu godinu zaredom ostvario fantastičan uspjeh svladavši vaterpolski "dream team" iz Genove. Lani su Dubrovčani slavili u finalu, a ove godine su uspjeli nadvisiti daleko bogatijeg suparnika u polufinalu.   Jugaši su odlično otvorili utakmicu, čvrstom obranom na čelu sa sigurnim Markom Bijačem i koncentriranom igrom u napadu, iskoristivši dvije situacije s igračem više u bazenu, poveli su s 3-0 golovima Jokovića, Lončara i Vrlića. U samoj završnici prve četvrtine Pro Recco je pogotkom Ivovića s igračem više i Sukna iz peterca smanjio na 4-2, da bi Di Fulvio početkom drugog dijela pogodio i za 4-3. Ipak, Dubrovčani su preko Benića i Garcije uspjeli zadržati dva pogotka prednosti na polovici dvoboja. Kriza u igri Juga stigla je početkom trećeg dijela kada je Pro Recco preko Mandića, Sukna i Filipovića stigao u vodstvo od 7-6. Srećom, bila je to jedina prednost talijanskog sastava u čitavom susretu. Uslijedila je 3-0 serija Juga preko Markovića, Lončara i Garcije, a posebno je atraktivan bio pogodak Lončara kada se lopta od grede odbila iza zamišljene gol-linije. Perrone je početkom četvrte četvrtine svojim jedinim golom na utakmici povisio na 10-8, a pet minuta prije kraja susreta Jug je imao odličnu situaciju za povećanje prednosti na tri gola razlike. Imali su Dubrovčani igrača više u bazenu, ali tada se nitko nije usudio pucati prema golu i ta je prilika propala. Filipović je odmah potom smanjio na 10-9, tada je do kraja dvoboja ostalo 4:17 minuta, no do kraja susreta rezultat se nije mijenjao. Jugaši su sjajnom igrom u obrani uspjeli sačuvati svoj gol, dok su u napadu više pazili da ne izgube neoprezno loptu, nego da postignu pogodak.   Po dva gola za Jug CO postigli su Luka Lončar i Javier Garcia, a po jednoga su dodali Maro Joković, Pavo Marković, Josip Vrlić, Felipe Perrone, Hrvoje Benić i Paulo Obradović. Filip Filipović s četiri i Sandro Sukno s dva gola predvodili su Pro Recco. Jug CO će za svoj peti europski naslov igrati u subotu od 16.45 sati protiv pobjednika dvoboja dva mađarska kluba, Szolnoka i Egera. Dubrovčani su naslov prvaka Europe osvajali 1981., 2001., 2006. i 2016. Ranije u subotu u dvoboju za peto mjesto Brescia je svladala Olympiakos s 8-5.