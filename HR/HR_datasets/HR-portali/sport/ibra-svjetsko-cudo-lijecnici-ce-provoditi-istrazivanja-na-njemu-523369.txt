Cijeli nogometni svijet jako dobro već godinama zna tko je Zlatan Ibrahimović, koliko je dobar i dominantan na travnjaku. No sada je Zlatan oduševio i liječnike u SAD-u, toliko da bi ga nakon završetka karijere doveli na - promatranje. - Zlatanova koljena su toliko snažna da liječnici žele da se vrati u SAD nakon kraja karijere kako bi proveli istraživanje. Oni rade na najboljem institutu za koljena i ligamente te žele ustanoviti zašto su Zlatanova koljena bolja od svih drugih koja su vidjeli - otkrio je Ibrin menadžer Mino Raiola. Zlatan se u SAD-u oporavlja nakon zahtjevne operacije, a sezona je za njega gotova. Iako su mnogi nagađali kako bi ova ozljeda križnih ligamenata mogla značiti i kraj karijere, sam je Ibrahimović rekao kako o tome nema govora. A prema prvim informacijama s liječenja jasno je i zašto tako misli. - Njegova koljena su toliko snažna, liječnici nisu vidjeli ništa slično. On ima koljena kakva je nemoguće imati nakon 20-godišnje karijere. Savršena su, nema oštećenja - dodao je Raiola. 