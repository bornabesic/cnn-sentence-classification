Zasluženo slavlje argentinskih tenisača s terena zagrebačke Arene, nakon pobjede 3:2 nad Hrvatskom u finalu Davis Cupa, prenešeno je i u na sobu za konferenciju za medije u koju su ušetali izvikujući slavljeničke parole. - Velika mi je čast raditi s ovom grupom profesionalaca, s ovom momčadi. Juan Martin je pokazao koliko veliko srce ima, bez obzira na svoju igračku veličinu. Ono što je napravio danas je bilo nevjerojatno. Federico je odigrao perfektan meč. Guido nije mogao igrati, ali je stalno hrabrio suigrače. Leo također. Tako sam sretan što smo napravili ovo za Argentinu - izjavio je presretni izbornik Daniel Oršanić čija se momčad u nedjelju vratila s ruba poraza do velikog trijumfa. Naravno, jedan od najsretnijih bio je 26-godišnji Federico Delbonis koji je na najbolji mogući način iskoristio priliku koju mu je pružio Juan Martin del Potro pobjedom nad Marinom Čilićem kojom su Argentinci izjednačili na 2:2. - Nisam igrao samo ja. Igrali smo svi. Momčad smo i tako igramo - izjavio je Delbonis ne želeći si pripisati zasluge za sjajno odigran meč protiv Karlovića. - Imao sam velikih trenutaka na Touru, ali u Davis Cupu je ovo moj najveći trenutak. Čestitajući Hrvatskoj na pruženom u tri dana finala, Juan Martin del Potro je rekao da ova generacija hrvatskih tenisača može trijumfirati u Davis Cupu.  - Mislim da imaju šanse. Marin je odličan igrač, Ćorić ima sjajnu budućnost. Ivo je uvijek težak suparnik. Mislim da imaju dobru prilliku osvojiti Davis Cup neke od sljedećih godina - zaključio je Del Potro.