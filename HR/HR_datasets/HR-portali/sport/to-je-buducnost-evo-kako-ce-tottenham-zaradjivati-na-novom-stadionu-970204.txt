UPRAVA Tottenhama najavila je da će se na njihovu novom stadionu, osim nogometnih utakmica, održavati brojni sportski i drugi eventi. Već je najavljeno da će se na 900 milijuna eura vrijednom novom White Hart Laneu igrati utakmice NFL-a, a i koncerti će biti sastavni dio programa. No Spursi namjeravaju zarađivati i na esportu. Uprava je najavila da će se na njihovu novom stadionu redovito održavati gejmerska događanja koja u Aziji i SAD-u uživo gleda i 50.000 ljudi, a u Tottenhamu računaju da bi po takvom eventu mogli zaraditi oko četiri milijuna eura. "Koliko god to čudno zvučalo, esport je budućnost. To je jedna od najbrže rastućih industrija na svijetu, a brojni europski i svjetski klubovi imaju svoje momčadi i sekcije koje se bave isključivo gejmingom. Smatramo da je to sjajna prilika da dodatno zaradimo", rekla je izvršna direktorica kluba Donna-Maria Cullen. Ni 24 sata nakon utakmice protiv Manchester Uniteda koju su Spursi dobili 2:1, bageri su ušli na legendarni Tottenhamov stadion i počeli  rušenje. Novi stadion jednim dijelom je već izgrađen oko starog stadiona, a kad se on sruši, gradnja bi trebala biti završena do početka sezone 2018./2019. Spursi će to tada igrati na Wembleyu, ali smanjena kapaciteta. Esport je jedan od najvećih globalnih fenomena današnjice. Nema relevantnog medija na svijetu koji ne izvještavaju o najvažnijim događanjima u esport industriji, a neke od najvećih globalnih kompanija ulažu stotine milijuna dolara kako bi na vrijeme ugrabile dio ovog brzorastućeg tržišta. Na Index Sportu pratite najnovije vijesti iz esporta, intervjuje s najboljim profesionalnim gejmerima i uživajte u video klipovima i mečevima.