Hokejaši Pittsburgh Penguinsa poveli su sa 1-0 u velikom finalu doigravanja NHL lige zahvaljujući 5-3 domaćoj pobjedi u prvoj utakmici protiv Nashville Predatorsa. Branitelji naslova do pobjede su stigli iako su ih gosti iz Nashvillea, kojima je ovo prvi nastup u velikom finalu u klupskoj povijesti, u potpunosti nadigrali o čemu svjedoči i omjer udaraca na vrata od 26-12 u korist Predatorsa. Tih 12 udaraca na gol najmanji je broj pokušaja ijedne momčadi koja je uspjela ostvariti pobjedu u finalu doigravanja u 100-godišnjoj povijesti lige. Nakon što su 17 sekundi prije kraja prve trećine Pensi poveli sa 3-0, uslijedilo je razdoblje od punih 37 minuta tijekom kojih nisu uputili niti jedan udarac u okvir suparničkog gola, a za to vrijeme su Predatorsi uspjeli poravnati na 3-3, no tim prvim udarcem kojim su domaći uspjeli pogoditi gostujući okvir odmah su postigli i, pokazat će se, pobjednički pogodak. Predatorsi su dominirali od samoga početka utakmice, pet od prvih šest udaraca na vrata bilo je njihovo, a u osmoj su minuti pomislili kako su i stigli do vodstva kada je P.K. Subban jakim udarcem s plave linije "probio" Matta Murraya na domaćem golu. Dok su gosti slavili pogodak, klupa domaćih uložila je prosvjed kod sudaca smatrajući kako su na samom začetku akcije propustili dosuditi zaleđe jer Filip Forsberg nije uspio na plavoj liniji spriječiti pločicu da izađe iz napadačke trećine. Pregledom snimke suci su dali za pravo domaćima i poništili pogodak Predatorsa što je uvelike promijenilo sliku događanja na ledu do kraja prvog dijela. Domaći su zaigrali koncentriranije, gosti su djelovali ispuhano, a posljedica toga bila su dva isključenja gostujućih igrača u vrlo kratkom razdoblju. Calle Jarnkrok napravio je prekršaj nad Patricom Hornqvistom, a prije no što su gosti uopće uspjeli dotaknuti pak i James Neal je neoprezno s leđa naletio na Trevora Daleya pa su Pensi dobili pune dvije minute igre s dva igrača više na ledu. Obrana gostiju uspjela je odolijevati 100 sekundi, no tada je udarac Jevgenija Malkina (15:32) s plave linije prošao kroz rukavicu inače pouzdanog vratara Pekke Rinnea i domaći su stigli do vodstva. Samo minutu potom Chris Kunitz je sjajnim dijagonalnim proigravanjem pronašao nečuvanog Conora Shearyja (16:37) koji je s jednog metra udaljenosti pogodio nebranjenu mrežu. U samoj završnici prvog dijela domaći su uz mnogo sreće stigli i do trećeg gola koji je pripisan Nicku Boninu (19:43), on je uputio lagani udarac koji je Rinne palicom pokušao odbiti što dalje od svog gola, ali vratar gostiju je u tom pokušaju pogodio svog braniča Mattiasa Ekholma u koljeno pa je pločica završila u mreži. Uslijedio je fantastičan pritisak gostiju koji je trajao više od trećine i pol. U drugom dijelu Ryan Ellis (28:21) je snažnim udarcem s plave linije uspio smanjiti na 3-1 u situaciji kada su Predatorsi imali igrača više na ledu, da bi sredinom trećeg dijela prvo Colton Sissons (50:06) još jednim golom s igračem više smanjio na 3-2, a zatim je Frederick Gaudreau (53:29) izjednačio na 3-3 nakon sjajne akcije i proigravanja Austina Watsona. Taj pogodak stigao je samo pet sekundi nakon što je istekla dvominutna kazna braniču Nashvillea Subbanu. Iako su u tim trenucima sve naznake bile kako su pobjedi bliži gosti, "rookie" domaćih Jake Guentzel (56:43) donio je novo vodstvo svojoj momčadi. On je oteo pločicu gostima koji su pokušali dodavanjima izaći iz svoje trećine i zatim snažnim udarcem preko ramena Rinnea pogoditi mrežu za 4-3. U samoj završnici gosti su povukli vratara kako bi sa šest igrača na ledu pokušali izjednačiti, ali umjesto gola za 4-4 uslijedio je pogodak Nicka Bonina (58:58) u praznu mrežu za konačnih 5-3. Druga utakmica igrat će se u noći sa srijede na četvrtak također u Pittsburghu, a zatim slijede dvije utakmice u Nasvilleu 3. i 5. lipnja. Prvak će postati ona momčad koja prva ostvari četiri pobjede.