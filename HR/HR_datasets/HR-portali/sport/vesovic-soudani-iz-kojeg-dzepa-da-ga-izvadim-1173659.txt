Nogometaši Rijeke brzo su se oporavili od teškog poraza protiv Dinama na kraju prvenstva te su jučer u Varaždinu pobijedili modre 3:1 i osvojili Kup. Bio je to šlag na tortu, kruna ove sjajne sezone u kojoj je momčad s Rujevice osvojila dvostruku krunu. - Dokazali smo da smo u Maksimiru bili pijani, dokazali smo tko je najbolji kolektiv u Hrvatskoj, dokazali smo tko smo i što smo. Jednostavno, mi smo šampioni. A sada jedva čekam na odmor, bila je ovo naporna sezona, mentalno i psihički dali smo sve od sebe, rekao je na kraju susreta presretni Marko Vešović. Crnogorac je dobio težak zadatak, trener Kek odlučio ga je staviti na lijevog beka kako bi on pokušao zaustaviti Soudanija, najopasnijeg igrača Dinama kojeg Zuta jednostavno ne može čuvati. I na kraju se to isplatilo za Rijeku, Soudani nije uspio biti dominantan kao u subotu. S Vešovićem je to bilo teže, dvojica sjajnih igrača vodila su veliku i bespoštednu borbu u kojoj je bilo i nekih žešćih duela. - Kako je čuvati Soudanija? Radije me pitajte iz kojeg džepa da ga vadim! Stefan Ristovski također je bio presretan na kraju susreta, a bio je i pun samopouzdanjem. Makedonac je uvjeren da bi Rijeka i još koji put pobijedila Dinamo kada bi to bilo potrebno. - Ako ima još koji trofej, dajte da odigramo! Sezona iz snova za riječke nogometaše je završila i sada im slijedi odmor. Moraju napuniti baterije jer novi izazovi doći će brzo. Sredinom srpnja već nastupaju u kvalifikacijama za Ligu prvaka i moraju biti u pravoj formi.