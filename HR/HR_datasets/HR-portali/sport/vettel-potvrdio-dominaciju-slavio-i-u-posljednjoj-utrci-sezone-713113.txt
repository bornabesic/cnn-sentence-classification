SEBASTIAN VETTEL, vozač Red Bulla, pobijedio je deveti put za redom, dok je drugi bio njegov timski kolega Mark Webber.   Fernando Alonso odvozio je dobru utrku na Velikoj nagradi Brazila te završio na trećem mjestu u Ferrariju. Felipe Massa sjajno se probio  s devetog mjesta te došao do četvrtog mjesta. Ipak, suci su ga odlučili kazniti zbog presijecanja bijele linije pri izlasku iz boksa te je utrku završio na sedmom mjestu.   Nakon dobrog starta u utrku, Mercedesi se nisu proslavili. Nakon što je na nekoliko krugova imao vodstvo, Nico Rosberg krenuo je padati u poretku te završio na petom mjestu. Lewis Hamilton jedno se vrijeme držao na četvrtom mjestu, no nakon sudara s Bottasom, u kojemu mu je pukla guma, dobio je kaznu prolaska kroz boks. Lewis je utrku završio na devetom mjestu.   Lotus odlazi iz Brazila s nula bodova nakon što Heikki Kovalainen nije uspio osvojiti bodove, a Romainu Grosjeanu je nakon lošeg starta u utrku otkazao motor.   Nakon loših kvalifikacija, McLaren je ostvario odličan rezultat – Button je bio četvrti, Perez šesti. Utrku nisu završili Pic, Bottas i Grosjean. Mercedes je osigurao drugo mjesto u konstruktorima, Ferrari je treći, Lotus četvrti.   Bila je ovo posljednja utrka Marka Webbera u Formuli 1, te posljednja utrka Felipea Masse za Ferrari, piše gp1.hr