Hrvatska tenisačica Ana Konjuh (WTA - 39.) probila se u utorak u 2. kolo WTA turnira u ruskom St. Peterburgu pobijedivši u 1. kolu Rumunjku Monicu Niculescu (WTA - 35.) sa 1-6, 6-3, 6-2 nakon dvosatne borbe. Nakon lošeg otvaranja meča i brzog gubitka prvog seta, Konjuh je uspjela stabilizirati igru i preokretom doći do pobjede. Niculescu je 'breakom' otvorila i drugi set, ali to je bio posljednji servis koji je 19-godišnja Hrvatica izgubila u meču. S dva 'breaka' u drugom te još dva u trećem setu, Ana je izborila pobjedu i plasman u sljedeće kolo. Hrvatska tenisačica je za pobjedu odservirala šest aseva, ali napravila i osam dvostrukih pogrešaka uz 57 % pogođenih prvih servisa. Konjuh je nakon prvog servisa osvojila 74 posto poena, a nakon drugog 42 posto. Od 11 prilika za 'break' iskoristila je četiri. Pred Anom Konjuh je sada veliki izazov jer će u 2. kolu igrati protiv još jedne Rumunje, prve nositeljice turnira i 4. tenisačice svijeta Simone Halep, s kojom se nikada još nije sastajala. WTA St. Peterburg - 1. kolo ANA KONJUH (HRV) - Monica Niculescu (Rum) 1-6, 6-3, 6-2 Andrea Petković (Njem) - Irina Begu (Rum) 6-1, 7-5                            Kristina Mladenović (Fra) - Elise Mertens (Bel) 7-6 (5), 6-4                   Roberta Vinci (Ita/6) - Timea Babos (Mađ) 6-3, 3-6, 6-4                         Julia Putinceva (Kaz) - Johanna Larsson (Šve) 6-0, 1-0, predaja