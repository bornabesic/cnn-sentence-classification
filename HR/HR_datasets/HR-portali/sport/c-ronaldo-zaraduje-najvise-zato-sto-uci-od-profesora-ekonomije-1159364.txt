France Footbal objavio je listu najbogatijih nogometaša u protekloj 2016., a već četvrtu godinu zaredom na vrhu je igrač Reala Cristiano Ronaldo. Portugalac možda nije bolji nogometaš od Lionela Messija, ali svakako bolje od Argentinca zna unovčiti svoj lik i djelo. Tako je u 2016. godini Ronaldo zaradio čak 87,5 milijuna. Od ugovora s Realom 25 milijuna, a preostalih 62,5 od sponzorskih ugovora i zarade od svojih brendova. Messi je pak od klupskog ugovora s Barcelonom zaradio 25 milijuna, ali ostali prihodi su mu “samo” 51,5 milijuna eura. Najviše mu daje Nike (9 mil. €) Portugalac je doslovno tvornica novca, pa nije čudo da za njega sponzori čekaju u redu. Cristiano je maneken Nikea, Castrola, Emporio Armanija, Emiratesa, Toyote, Samsunga, KFC-a, Herbalifea, Bugattija, Tag Heuera...). Najizdašniji je Nike koji mu godišnje daje devet milijuna eura, Emirates daje četiri, Emporio Armani tri... Uglavnom, Ronaldo će tim ritmom za dvije-tri godine postati tek drugi milijarder među sportašima. Dosad je tu čarobnu granicu prešao samo Tiger Woods. Ronaldo ne zarađuje samo od klupskog ugovora i sponzora, već je pokrenuo i vlastiti biznis. Njegova kompanija CR7, koja proizvodi donje rublje, proširila je asortiman, te je u prodaju pustila majice, košulje, obuću, ali i deke! Zbog sponzorskog ugovora s Nikeom, Cristiano je morao odustati od proizvodnje tenisica, te je u prodaju puštena samo linija casual obuće i elegantnih cipela. Ronaldo je, naravno, glavni maneken, ali u reklami ne dribla, već pokazuje koliko su njegove cipele dobre za ples, što dokazuje izvodeći poznati “moonwalk” Michaela Jacksona. I upravo bi donje rublje i cipele u budućnosti mogli biti najveći izvor prihoda portugalske zvijezde. A prošle je godine CR7 dobio i svoj parfem Legacy, čija prodaja ide kao luda. Ronaldo je počeo ulagati i u nekretnine. Već je otvorio dva hotela – jedan u rodnom Funchalu na Madeiri, a drugi u Lisabonu, a uskoro planira otvoriti i jedan u Madridu. I zbog svih tih novih prihoda predviđa se da će Portugalac uskoro prvi put probiti zaradu od 100 milijuna eura u jednoj godini. Zanimljivo, Ronaldo ima nekoliko savjetnika za nekretnine i ulaganja, a osobno ide na “instrukcije” najcjenjenijim profesorima biznisa s Ekonomskog fakulteta u Madridu. Cristiano je očito shvatio da izvan travnjaka može zaraditi puno više nego od samog klupskog ugovora s Realom. A koliko je Ronaldo sposoban kada je zarada u pitanju, potvrđuje da je u ugovor s Realom stavio da 20 posto od svakog prodanog dresa ide njemu na račun. Na taj je način u sedam i pol sezona u Realu zaradio više od 100 milijuna eura. Od Ronalda bi mogao učiti i Lionel Messi, koji je drugi na ljestvici zarada među nogometašima. No, za razliku od njega, Argentinac još nije pokrenuo neki svoj biznis poput ulaganja u hotele, vlastiti brend... Mourinho najbogatiji trener France Football objavio je i trenersku listu zarada u 2016. godini. I na njoj je na vrhu Portugalac – trener Manchester Uniteda Jose Mourinho. On je prošle godine zaradio 28 milijuna eura, a zanimljivo, ima istog menadžera kao i Cristiano – Jorgea Mendesa. Iza Mourinha na trenerskoj listi najbogatijih slijedi Marcelo Lippi koji od bogatih Kineza, čiju reprezentaciju vodi, dobije čak 23,5 milijuna eura. Zarade igrača u 2016.: Cristiano Ronaldo 87,5 mil. eura Lionel Messi 76,5 Neymar 55,5 Gareth Bale 41 Ezequiel Lavezzi 28,5 Zarade trenera u 2016.: Jose Mourinho 28 Marcelo Lippi 23,5 Laurent Blanc 20 Carlo Ancelotti 15,8 Pep Guardiola 14,5