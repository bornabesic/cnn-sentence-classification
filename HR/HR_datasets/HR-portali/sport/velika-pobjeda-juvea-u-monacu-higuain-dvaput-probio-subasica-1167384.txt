Juventus je slavio u prvom polufinalnom dvoboju Lige prvaka protiv Monaca sa 2:0 uz dva pogotka Gonzala Higuaina te je na korak do finala! Tijek utakmice možete pogledati ovdje. Monaco je želio osvetu za poraz u polufinalu ovog natjecanja u sezoni 1997./98. kad je Juventus s ukupnih 6:4 prošao dalje i izborio finale s Realom. No, trener momčadi iz kneževine, Leonardo Jardim, nije uspio nadmudriti Juveovog velikog taktičara Massimiliana Allegrija koji je ostvario upravo ono što je i želio - veliku pobjedu bez primljenog pogotka. Domaćin je bolje počeo susret i u prvih dvadeset minuta imao je tri prilike. Dvaput je zaprijetio Kylian Mbappe, a jednom Radamel Falcao. Posebno opasan bio je pokušaj sjajnog Mbappea u 16. minuti. Dirar je ubacio s desne strane, Mbappe je pucao iz prve, a iskusni Buffon sjajno je obranio. Mario Mandžukić u 27. minuti uputio je udarac iz daljine, ali blokirao ga je Glik. Dvije minute kasnije sjajna akcija rezultirala je vodstvom Juventusa. Kombinirali su Dybala, Alves i Higuain. Alves je ušao s desne strane u kazneni prostor i petom vratio za natrčalog Higuaina koji je pospremio loptu u mrežu savladavši Danijela Subašića. Bio mu je to prvi pogodak u doigravanju Lige prvaka ove sezone (ukupno četvrti).  I na samom početku drugog poluvremena, u 46. minuti, Buffon je zablistao u svom stotom nastupu u Ligi prvaka. Bernardo Silva proigrao je Falcaa koji je pucao prizemno sa 14 metara, no vratar Juvea nije dopustio izjednačenje.  Talijani su vodstvo mogli povećati u 54. minuti. Subašić je spasio svoju momčad kad je Marchisio u punom naletu ušao u kazneni prostor iskosa sa desne strane i snažno opalio. Pet minuta kasnije Subašić je ipak bio nemoćan. Ponovno je to bila sjajna akcija talijanske momčadi. Dybala je oduzeo loptu i predao je Alvesu koji super preciznim nabacivanjem pronalazi Higuaina, a argentinski napadač neumoljivo pogađa pored istrčalog Sube. Francuzi su pokušali smanjiti prednost Juvea do kraja susreta, no bilo je nemoguće probiti čvsrtu obranu gostiju. Najbliže pogotku bili su u 90. minuti kad je Germain tukao udarcem glavom nakon slobodnog udarca, ali Buffon je ponovno zablistao i šestu utakmicu zaredom u Ligi prvaka sačuvao mrežu netaknutom. Mandžukić i Subašić odigrali su cijeli susret, a ponovno će se sučeliti u uzvratu sljedećeg utorka.     