Ni sam Dana White ne zna kako će se točno odviti situacija s Conorom McGregorom, no zato je upozorio irskog borca i novinarima otkrio kako bi se stvarni odlazak u mirovinu odrazio na situaciju s Američkom antidopinškom agencijom (USADA), piše Fight Site. – Ako je McGregor sada zaista umirovljen, on bi se trebao od sporta udaljiti na četiri mjeseca prije nego što se vrati u oktogon. Takva je situacija s USADA-om. Ne možete samo reći kako ste umirovljeni i onda izostajati s nenajavljenih testiranja, a zatim odlučiti kako ćete se ipak vratiti – izjavio je White za UFC Tonight. McGregor očito nema puno vremena za poigravanje s UFC-om. Čelnici najjače MMA promocije mu još uvijek otvorenom drže mogućnost povrtka na UFC 200 event, ali prva press konferencija za najveću priredbu u povijesti organizacije bi se trebala održati ovog petka i pitanje je hoće li za Irca ista ponuda vrijediti i nakon nje. 