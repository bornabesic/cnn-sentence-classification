Poraz od Splita i ispadanje iz hrvatskog kupa presudilo je Hajdukovu treneru... – Marijan Pušnik više nije trener Hajduka – izjavio je sportski direktor Mario Branco na konferenciji za medije u Poljudu. – Gospodin Pušnik profesionalno je i stručno obavljao svoj posao, puno više nego što je možda vidljivo kroz rezultate prve momčadi. Ugradio je puno i u rezultate druge momčadi, juniora. Mandat na raspolaganje ponudio je i sportski direktor Mario Branco. – No, Pušnik je i moj izbor, pa sam i ja ponudio svoj mandat predsjedniku i upravi. Ne dajem ostavku, ali profesionalno je da dam svoj mandat na raspolaganje – rekao je Branco i dodao: – Stigao sam istoga dana kao Pušnik i sve sportske odluke nakon 2. lipnja su moja odgovornost. Igrači neće biti kažnjeni. – Nema kazni igračima za igre, njih ćemo procijeniti u zimskom prijelaznom roku. Ne vjerujem u kazne nego u odluke. Preuzimam odgovornost za trenera – rekao je Branco. Hajdukov cilj je borba za drugo mjesto, tvrdi sportski direktor kluba. – Nažalost, ostala nam je samo liga i moramo se boriti za što više mjesto. Prvo mjesto sada nam je daleko, drugo ne tako – rekao je Branco te dodao kako klub traži novog trenera. Bivši trener bijelih u Hajduk je došao početkom lipnja i u 26 službenih utakmica ostvario 16 pobjeda, pet neriješenih ishoda i pet poraza.  – Hvala svim suradnicima, radnoj zajednici, navijačima Hajduka, Torcidi naročito. Ugovor je džentlmenski raskinut, rastavljamo se prijateljski, a ja ću uvijek ostati dio cijele ove priče, Hajdukov navijač – izjavio je Marijan Pušnik za službeni klupski portal. 