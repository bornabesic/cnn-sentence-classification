Veliki derbi 12. kola Primere pripao je Real Madridu koji je s 3:0 u gostima pobijedio gradskog rivala Atletico. Utakmicu je obilježio Cristiano Ronaldo koji je postigao tri gola i svojoj momčadi osigurao važne bodove u pohodu na naslov prvaka, što je ove godine stavljeno kao cilj pred Zidanea i njegove igrače.  Utakmicu je od prve minute počeo hrvatski dvojac Modrić - Kovačić, a Zidane je od prve minute u vatru gurnuo i Lucasa Vazqueza, s kojim Real nije izgubio niti jednu utakmicu. S ovom današnjom u 17 susreta u kojima je on zaigrao od prve minute, Real je slavio u 15 utakmica, a dva puta je remizirao. Atletico je večeras bolje otvorio susret i pritisnuo, ali Real se nakon desetak minuta počeo oslobađati pritiska, a sve je kulminiralo pogotkom Ronalda u 23 minuti. Portugalac je pucao iz slobodnog udarca, lopta se od Varanea odbila i završila u mreži. Iako postoji mogućnost da se gol pripiše Francuzu, jer je lopta promijenila smjer, zasad na listi strijelaca stoji Ronaldo kojemu je to 20 gol izravno iz slobodnog udarca, dok je Messi zabio četiri manje. Do odmora se rezultat nije mijenjao, a nastavak je opet bolje otvorio Atletico i pritisnuo Real koji do 60. minute nije uspio izaći iz svoje polovice. No, kako je oštrica napada otupjela, Real se opet oslobodio, a u 71. minuti Ronaldo je izborio, a zatim i Realizirao jedanaesterac i priča je već tu bila gotova. Za svaki slučaj, Ronaldo je trećim golom potvrdio pobjedu u 77. minuti. Hrvatski reprezentativci Modrić i Kovačić odigrali su svih 90 minuta, bili su vrlo dobro. kova je puno pretrčao i borio se, Luka je imao i dva udarca. U prvom dijelu odlično mu je obranio Oblak, a pred kraj susreta glavom je pucao pokraj gola. Atletico tako nastavlja s nešto slabijim igrama, prvi put otkako je Simeone na čelu u pet susreta zaredom primio je pogodak. Real je, pak, u odličnoj formi i izdvojio se na vrhu, ima četiri boda više od Barcelone. 