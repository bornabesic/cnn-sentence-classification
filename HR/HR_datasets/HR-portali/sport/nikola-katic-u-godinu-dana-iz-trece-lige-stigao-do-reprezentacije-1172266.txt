Mnogi hrvatski nogometni reprezentativci koji će u nedjelju ujutro u dva sata na stadionu Memorial Coliseum u Los Angelesu istrčati u prijateljskoj utakmici s Meksikom, teško bi mogli proći na prepoznavanju čak i među zagriženijim pristalicama nacionalne momčadi. Kandidati za “selfie s reprezentativcem” u LA-u bili bi samo Jedvaj, L. Kalinić i Čop, eventualno Santini, dok bi Antun Marković, Mato Miloš, Zoran Nižić, Denis Kolinger ili Mile Škorić prošli na identifikaciji tek kada bi odjenuli dresove sa svojim imenima, ako je u HNS-u uopće odobren trošak njihova tiskanja. Najstariji naš reprezentativac u toj akciji bit će Zadranin Ivan Santini, rođen 1989. godine, dok je najmlađi 19-godišnji daroviti ofenzivac Lokomotive Majer. Revijalka u Kaliforniji teško će za našu reprezentaciju imati rezultatskoga efekta, ali barem će HNS nešto uprihoditi, dok ovakve predstave, bez obzira na ishod, reprezentativcima uvijek posluže kao izlog i najefikasniji podizač tržišne vrijednosti. Ako bi netko mogao profitirati od utakmice u LA-u, onda je to Slaven Belupo, zastupljen s dvojicom igrača, spomenutim vratarem Markovićem i stoperom Nikolom Katićem. Upravo je 20-godišnji Katić vrhunski iskoristio proteklu sezonu i profilirao se kao jedan od najintrigantnijih i najstandardnijih braniča Prve hrvatske lige. Strelovit uspon Nikolin strelovit uspon u godinu i pol dana od treće lige do reprezentacije mogao bi rezultirati jednim od najvećih transfera u povijesti koprivničkog kluba, poznatog po dobrom skautiranju i unosnim prodajama, poput svojedobno Jajalove za dva milijuna eura u Sienu ili Bubnjićeve za milijun i pol eura u Udinese. Dovođenje Katića prije godinu i pol iz opuzenskog Neretvanca ogledni je primjer majstorski obavljenoga skautskog posla. Potvrdili su nam to i u njegovu bivšem klubu Neretvancu. – Nikola je dečko iz Stoca, koji je u naš klub došao kao 17-godišnjak. Kako je opredjeljenje Neretvanca da kroz prvu momčad afirmiramo nogometaše juniorske dobi, Katić je odmah dobio šansu i odmah se nametnuo kao jedan od stožernih igrača. Njemu to nije bilo problem jer osim fizičke konstitucije (visok 194 cm), manifestirao je odlučnost i neustrašivost. Nema toga suparnika ili situacije koja bi njega impresionirala. U Neretvancu smo ga vodili moja malenkost i Goran Proleta – rekao nam je Katićev trener iz Neretvanca Damir Vučić. Gdje su u vrijeme Katićeve eksplozije u trećoj ligi bili Hajdukovi skauti? – Hajduku su se već događali takvi propusti, sjetite se samo primjerice Modrića. No, s Katićem je bila drukčija situacija. On je, istodobno kada ga je zvao Slaven Belupo, dobio ponudu da igra za Hajdukovu B momčad i tu ponudu Splićana je odbio smatrajući da bi povratak u juniore bio korak unatrag, jer u Koprivnici su ga odmah vidjeli kao igrača za prvu momčad. Katić je dokaz da za mladoga igrača nije neophodno sazrijevanje u Hajduku ili Dinamu, nego da se afirmacija može steći i u manjem prvoligaškom klubu. Neretvanac se izuzetno ponosi Katićevim uspjehom i pozivom u reprezentaciju, ali na tome ne namjeravamo stati u servisiranju prvoligaških klubova. Naš kraj bogat je izuzetnim nogometnim talentima, kao što je primjerice u ovom trenutku 16-godišnji Mario Popić. Jedini naš Opuzenac koji je igrao za reprezentaciju bio je Joško Popović, paradigma nogometaša plemenitoga kova iz neretvanskoga slijeva – dodaje Damir Vučić. Još prostora za napredak Trener Slavena Belupa Željko Kopić tvrdi da svi Katićevi potencijali još nisu isplivali na površinu. – Izniman je u duel-igri na tlu, superioran i u skoku, igrač neiscrpne energije, uvijek pozitivnoga stava, karakteran i bespoštedan, kako se kolokvijalno kaže, baca se na glavu. Katić je stoper, ali po potrebi i defenzivni vezni, a ima još prostora za napredak – naglašava Kopić ne skrivajući da je Katić “u izlogu”. Cijena? – Nije to moj sektor, ali pretpostavljam ne manje od milijun eura, što bi doista bilo sjajno jer je mladić k nama došao za nula kuna – dodaje Kopić, kod kojega je Nikola Katić ove sezone igrao 32 puta i postigao dva pogotka. Slaven Belupo je dosad imao samo jednoga reprezentativca, Srebrenka Posavca, na turneji u Hong Kongu prije 11 godina, a izvedbe u redovima farmaceuta priskrbile su poziv i Igoru Bubnjiću 2013. godine, no on je tada debitirao za vatrene već kao nogometaš Udinesea. Bubnjić je proteklu sezonu odradio u talijanskom B-ligašu Brescii i odavno ga se već ne spominje u kontekstu reprezentacije.