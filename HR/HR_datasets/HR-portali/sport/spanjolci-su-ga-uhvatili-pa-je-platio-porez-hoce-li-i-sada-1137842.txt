Hrvatski nogometni savez u poduljem je priopćenju među ostalim pojasnio i Šukerov porezni dug od šest milijuna kuna. “Površno i zlonamjerno objavljena je vijest koja prikazuje spomenuti nadzor okončanim, iako je postupak još u tijeku. Tijekom tog postupka, predsjednik HNS-a Davor Šuker vrlo će lako dokazati porijeklo svoje imovine, koja je rezultat svjetski respektabilne karijere, tijekom koje je nosio dres najvećih svjetskih klubova (Sevilla, Real Madrid, Arsenal, West Ham, 1860 München) i bio Zlatna kopačka Svjetskog prvenstva, a koja uvelike premašuje iznose koji se u medijima spominju kao neobjašnjena razlika u prihodima i rashodima za 2015. godinu”, stoji u priopćenju kuće nogometa. Kad smo već kod Šukera i poreza, možda samo jedan podsjetnik da mu ovo nije prva neprilika takve vrste. Naime, Šuker je svojedobno u Španjolskoj morao platiti 258.962 eura poreza još iz 1998. godine na zaradu koju je dobio od Reala za tzv. image rights ili korištenje njegova brenda. Šuker je tada svoja “image rights” prenio na nizozemsku tvrtku Garondial Holdings, sa sjedištem na nekadašnjim Nizozemskim Antilima. Prvostupanjska odluka suda u Španjolskoj bila je da Šuker na taj prihod od brenda mora platiti porez, što je on i učinio, ali se žalio i tražio povrat poreza, no Vrhovni sud taj je njegov zahtjev odbio. Jak politički suparnik No, porezni dug najmanje je oko čega Šuker s pozicije predsjednika HNS-a treba brinuti. Nakon svih afera i aferica u svom mandatu, nakon što su protiv njegova prvoga dopredsjednika (koji se, razumno, povukao iz nogometa) i izvršnog direktora HNS-a (koji je još na funkciji) potvrđene optužnice za nezakonite radnje u Dinamu, Šuker je suočen i s jakim političkim suparnikom. Iako je jučer sladunjavim priopćenjem (“zahvaljujemo Predsjednici na zaista ugodnom prijemu ovoga utorka i toplim riječima koje je uputila kada je govorila o važnosti nogometa u promociji naše zemlje, ponosni smo što Predsjednica istinski uživa u utakmicama naše nogometne reprezentacije te joj zahvaljujemo na podršci koju je do sada davala nogometu i sportu općenito”) pokušao umanjiti štetu koju je prouzročio niječno odgovorivši na pitanje “Mislite li da je predsjednica na vašoj strani”, Šuker će sljedećih nekoliko mjeseci morati živjeti s osjećajem prijeteće knedle u grlu. Očito više nije u milosti političkog establišmenta, a to obično ne sluti na dobro. Ne samo da ne stoji dobro kod predsjednice, nego je vrhu HNS-a palac dolje već odavno okrenuo i Most tražeći ostavku Damira Vrbanovića. Potražili smo mišljenje o pucanju odnosa na relaciji Pantovčak – HNS među bivšim dužnosnicima HNS-a, od nekadašnjeg člana Izvršnog odbora Ivana Brlekovića. – Predsjednica Grabar-Kitarović pokazala je puno dobre volje da se uspostavi kvalitetna suradnja s vodstvom HNS-a, ali shvativši da idu iz gafa u gaf, procijenila je da to više nema smisla. Previše su nogometu donijeli štete i negativnih reakcija društva da bi ih i dalje bezrezervno podržavala i to tolerirala. Ona ne samo da osluškuje bilo javnosti nego ga i politički valorizira – naglašava Brleković. Bez političkih konotacija Nema dvojbe da će Šuker imati o čemu razmišljati na odmoru u Las Vegasu kamo se navodno sprema početkom sljedećeg tjedna. Hoće li mu njegovi sve brojniji suparnici početi sapunati dasku, hoće li se do sada lojalni skupštinari početi okretati protiv njega, hoće li mu medijske kuće, nakon poreza, iskopati još koju aferu i na kraju – kako će se pozicionirati Zdravko Mamić? Koji mu ipak ne može zaboraviti da je Šuker u najtežim trenucima za njega jamčio svojim novcem. Oformi li se, uz blagoslov politike, jaka antišukerovska koalicija, stvori li se kritična masa njegovih suparnika, njihovo djelovanje bit će munjevito. Tražit će se izvanredna Skupština HNS-a i izbori prije ožujka, dakle prije visokorizične kvalifikacijske utakmice Hrvatska – Ukrajina u Zagrebu. Do ožujka, kaže oporba (koja postoji i unutar HNS-a), Šuker više ne bi trebao biti na vlasti. U suprotnom bit će to najzahtjevnije sigurnosno iskušenje otkad reprezentacija igra u Maksimiru. Ne želimo ni pomisliti kakve bi to posljedice imalo na hrvatski nogomet. Usput, HNS je priopćio da je zaprepašten gotovo nevjerojatnom konstrukcijom medija da je odabir suparnika Ruskog nogometnog saveza (RFS) za jednu prijateljsku utakmicu bio politički motiviran. HNS je bio u kontaktu s ruskim savezom zbog organizacije prijateljske utakmice 27. ožujka, no RFS je među nekoliko potencijalnih protivnika odabrao drugu reprezentaciju (Belgiju) na temelju sportskih motiva, imajući u vidu i činjenicu da je s Hrvatskom igrao prijateljsku utakmicu prije godinu dana. Pridavanje političkih konotacija toj odluci RFS-a je izvan zdrave pameti, a HNS ni u jednom trenutku nije tu odluku povezao s politikom. Sigurni smo da isto vrijedi i za RFS s kojim HNS njeguje odlične odnose i ima potpisan memorandum o suradnji, priopćio je Hrvatski nogometni savez. >>Šuker sasvim iskreno o nastupu u Kini: Svi znamo zašto se tamo ide Član Izvršnog odbora HNS-a Alojzije Šupraha ne vidi nikakav problem u odnosu između Pantovčaka i Hrvatskog nogometnog saveza. – Apsolutno podržavam sve što je predsjednica rekla prigodom posjeta Aleksandra Čeferina. Dakle, potpunu primjenu Zakona o športu, što HNS i čini, transparentnost u radu Saveza i klubova, te borbu protiv huliganstva, za što je nadležna država, a ne HNS. Svatko normalan i razuman podržao bi takav stav predsjednice – kazao je Šupraha. Podržava li Izvršni odbor HNS-a predsjednika Šukera? – Izvršni odbor nije izabrao predsjednika, niti ga može smijeniti. To može samo Skupština HNS-a – dodao je Šupraha. 