Središnji državni ured za šport i državna tajnica za šport Janica Kostelić nemaju ovlasti i neće odlučivati o tome tko će se plasirati u Prvu Hrvatsku nogometnu ligu jer o tome trebaju odlučiti postignuti športski rezultat i ispunjenje uvjeta o licenciranju koje je svojim općim aktima propisao nadležni nacionalni športski savez. "Središnji državni ured za šport i državna tajnica za šport Janica Kostelić nemaju ovlasti odlučivati o tome tko će se plasirati u Prvu HNL, već o tome odlučuje športski rezultat i ispunjenje uvjeta o licenciranju koje je svojim općim aktima propisao nadležni nacionalni športski savez", stoji u priopćenju SDUŠ-a koje je u četvrtak poslano medijima.  Priopćenje je poslano kao odgovor na natpise i izjave u medijima pojedinih rukovodećih osoba u nogometnim klubovima koje se odnose na ulogu državne tajnice za šport Janice Kostelić i Središnjeg državnog ureda za šport u ispunjavanju uvjeta za dobivanje licenci za sudjelovanje u službenim natjecanjima Hrvatskog nogometnog saveza.  Iz SDUŠ-a ističu da je upis svih klubova u Registar profesionalnih sportskih klubova izvršen sukladno Zakonu o sportu, pa tako i upis NK Solin. "Svi klubovi su dostavili popise igrača koji imaju odgovarajuću vrstu ugovora temeljem kojega sportaš ima profesionalni status iz članka 8. Zakona o sportu. Nakon pisanog prigovora HNK Gorica u kojem se navodi kako NK Solin ne ispunjava uvjete za upis u Registar profesionalnih sportskih klubova te zahtijeva brisanje navedenog kluba iz istog, Središnji državni ured za šport zatražio je dodatno od NK Solin dostavu ugovora za sve profesionalne igrače u klubu. Napominjemo kako do brisanja pojedinog kluba iz Registra profesionalnih sportskih klubova može doći isključivo ukoliko klub na dodatno traženje Središnjeg državnog ureda za šport ne dostavi važeće ugovore za najmanje 50 posto sportaša u odnosu na broj prijavljenih športaša za natjecateljsku godinu. Potrebno je istaknuti kako Comet sustav nije službeni javni registar te kao takav ne predstavlja službeni dokaz sukladno Zakonu o sportu kojim bi se igračima II. HNL dokazivao status te podredno tome definirao profesionalni status sportskog kluba sukladno članku 24. Zakona o sportu", stoji u priopćenju SDUŠ- u kojem pozivaju sve športaše i sve dionike sustava športa, a posebno čelnike klubova, da svoj športski napredak temelje na fer i korektnoj športskoj borbi na terenu.