Propala sezona kad je riječ o domaćim trofejima natjerala je Dinamo da žestoko krenu u akciju puno prije prijelaznog roka. Nakon što se nagađalo kako bi na Maksimir trebao stići Šveđanin Johansson, u kontekstu dolaska u Dinamo sada se spominje još jedan defanzivni vezni igrač. Riječ je o Alexandru Cretuu, 25-godišnjem Rumunju koji trenutačno igra u slovenskoj Olimpiji. Prema Transfermarktu vrijedi 350.000 eura, a u Olimpiji je od 1. siječnja ove godine. Primarna pozicija mu je defanzivni vezni, no isto tako može popuniti stoperska mjesta, ali i igrati na desnom boku. Za A reprezentaciju Rumunjske još nije zaigrao, dok je u U-21 reprezentaciji odigrao devet utakmica. 'Cretua žele klubovi iz Italije, Njemačke i Belgije, a prema našim saznanjima jako je zagrijan i Dinamo. Dinamo traži pojačanja nakon što je ostao bez naslova prvaka, a za mjesto defanzivnog veznog najbolje kotira upravo Cretu. Bude li ponuda dovoljno dobra Olimpija mu sigurno neće stvarati probleme', javlja slovenski portal Ekipa24.