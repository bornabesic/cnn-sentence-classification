Za vrijeme telefonske konferencije, Junior Dos Santos usudio se izreći sljedeće: - U svojim mislima vidim se kako pobjeđujem Miočića nokautom prije isteka druge runde. S obzirom da ću nakon te borbe opet biti svjetski prvak, volio bih da mi UFC dozvoli da odradim boksački meč i to s boksačkim prvakom Joshuom. Prvak protiv prvaka u boksačkom meču! Upustio bih se u taj okršaj da se vidi tko je najopasniji čovjek na svijetu, a samo jedan može nositi takav epitet. Miočić: Pojas ostaje kod mene To što se Dos Santos već smatra novim prvakom, psihološki pogoduje braitelju naslova Miočiću. Neka si Junior misli što hoće, no i on će dobiti porciju, razmišlja hrvatski Amerikanac: - Obojica znamo da će netko biti nokautiran u ovom meču, a ja ću biti taj koji će iz kaveza izaći s pojasom. Ja neću predviđati u kojoj će se to rundi dogoditi, no pojas će ostati kod mene. Obojica boraca prisjetila su se njihove borbe, održane u prosincu 2014., koja je pripala Brazilcu (jednoglasnom odlukom sudaca) bez obzira što je na Juniorovu licu bilo puno više tragova bitke nego na Stipinu. - Bio je to meč jako težak za obojicu. Miočić zaista udara tvrdo i jako jer je izniman boksač - prisjetio se Dos Santos. - To je borba u kojoj sam shvatio da pripadam svjetskom vrhu jer sam odradio pet rundi s borcem koji je nokauter. No, ja sam danas bolji borac nego tada i Junior će to osjetiti - naglasio je Miočić čiji je trener Marcus Marinelli poentirao sljedećom izjavom: - Stipe je sada bolji nego ikada. Kroz karijeru nije pretrpio puno štete i sjajno je tjelesno pripremljen. Svaki put kada nekoga pobijedi, imam dojam da se taj nikada više potpuno ne oporavi. Svi se vrate, ali kao ponešto slabija verzija prijašnjeg sebe. S njim je boraviti u kavezu uistinu brutalno iskustvo.  