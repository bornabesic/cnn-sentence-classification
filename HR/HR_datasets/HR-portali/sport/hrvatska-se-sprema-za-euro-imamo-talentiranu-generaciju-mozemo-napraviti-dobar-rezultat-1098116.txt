Samo dan nakon završetka seniorskog Europskog prvenstva, u Njemačkoj počinje EP generacije do 19 godine. Hrvatski nogometaši, koje predvodi talentirana Dinamova generacija, pripremaju se u Sv. Martinu na Muri, a u skupini će igrati protiv Nizozemske, Francuske i Engleske. - Odradili smo prvo nešto teže treninge, no dobro smo analizirali Nizozemsku i sada se pripremamo i fokusiramo na prvu utakmicu na Euru. Mislim da stoga neće biti problema u prvome susretu, kazao je Vinko Soldo. Izabranici Ferda Milina će 12. srpnja u Ulmu odmjeriti snage protiv Nizozemske. Tri dana kasnije u Aalenu je ogled protiv Francuske, a 18. srpnja u Heidenheimu slijedi dvoboj protiv Engleza. - Neće biti lako ni u susretima s drugim protivnicima u skupini, no po meni je prva utakmica uvijek najvažnija. Moramo je odraditi što bolje i ostvariti što bolji rezultat, a poslije je sve moguće. U skupini A su Njemačka, Portugal, Italija i Austrija, a iz svake skupine dvije najbolje reprezentacije plasirat će se u polufinale, što ujedno nosi i plasman na SP. - Jedan od ciljeva na Europskom prvenstvu jest i osiguravanje plasmana na Svjetsko prvenstvo. Sigurno da želimo i proći skupinu, no ako i budemo treći u skupini imamo priliku za plasman. Međutim, želja nam je osigurati polufinale te da doguramo što dalje na Euru. Imamo stvarno odličnu generaciju i vjerujem da možemo ostvariti dobar rezultat. Osobno sam spreman, odradio sam dobru sezonu, dobro sam se pripremio i s klubom, kao i sada s reprezentacijom tako da nema nikakvih problema, a atmosfera u reprezentaciji je kao i uvijek odlična, tu nema nikakvih problema. Uvijek smo bili dobra klapa, zaključio je Soldo. 