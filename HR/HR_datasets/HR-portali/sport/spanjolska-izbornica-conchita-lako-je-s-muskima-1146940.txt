U maloj ali prekrasnoj dvorani osječkoga HNK, utemeljenoga 1907. i teško oštećenoga u studenome 1991. od velikosrpskih granata, doznali smo parove dvoboja prvog kola Svjetske skupine Davisova kupa između Hrvatske i Španjolske. Najveća neizvjesnost vladala je zapravo oko toga za koju će se dvojicu igrača, od trojice potencijalnih, naš izbornik Željko Krajan odlučiti za pojedinačne susrete. Povjerenje su dobili Franko Škugor i Ante Pavić iako Krajan priznaje da odluka nije bila laka jer Mektić je bolje plasiran od Pavića (319-486). Krajan osjeća iznenađenje – Rekao sam već da plasman neće biti jedino mjerilo, imali smo tu i manjih zdravstvenih problema pa sam donio ovakvu odluku nadajući se da će se pokazati ispravnom. Na temelju tih nekoliko treninga koje smo imali ovdje prednost sam dao Franku i Anti kojima podloga sasvim odgovara. Mi ovaj meč još nismo izgubili, sve je još otvoreno. Bilo bi lijepo da naši igrači već od prvih poena osjete podršku domaće publike – ističe izbornik. Danas u 15 sati meč otvaraju Škugor i Carreno Busta (26. na ATP listi), a potom igraju Pavić i Bautista Agut (16.). U subotnjem dvoboju parova (16 sati) Draganja i Mektić sučelit će se s dvojicom Lopeza, Marcom i Felicianom (10. i 12. u paru). Na izvlačenju parova i poslije vladalo je vedro raspoloženje. Iako ne igraju tako često, Mektiću i Draganji ovo neće biti prvi zajednički nastup u paru. Lani su izgubili u prvom kolu Wimbledona (od Bopanne i Mergee), ali su 2013. osvojili challenger u Banjoj Luci. Škugor: Sve znam o Bustu – Nanizali smo pobjeda i najeli se ćevapa za cijeli život – kazao je u šali Mektić, a Draganja je u istom tonu dodao: – A pojeli smo i Pavića i Škugora u četvrtfinalu. Na upit je li joj teško raditi s muškima, izbornica španjolske reprezentacije Conchita Martinez je mrtva-hladna odgovorila: – Jako teško. Pa vidite kakvi su... Potom je prasnula u smijeh i dodala: – Ma nije teško. Momci su vrlo profesionalni, daju najviše što mogu i na treninzima i u mečevima. Pametni su i vrlo obzirni tako da je milina raditi s njima. A kako se Škugor osjeća kao naš prvi reket? – Sad je puno veća odgovornost, ali spreman sam predvoditi momčad u traženju iznenađenja. Carrena Bustu znam jako dobro, znam sve njegove mane i vrline, no ako odigram na maksimalnoj razini, imat ću svoju priliku – ustvrdio je 29-godišnji Šibenčanin, najstariji i najbolje plasirani član naše reprezentacije. Od svih naših igrača samo Pavić još nije osjetio kako je biti članom nacionalne vrste u Davisovu kupu. – Velika mi je to čast, ugođaj u momčadi je sjajan, momci su super, odlično se trenira – kaže Pavić koji je trenutačno 486. na ATP listi. No najbolji mu je plasman 132. mjesto.• Raspored Franko Škugor – Carreno Busta u 15 sati Ante Pavić – Bautista Agut oko 18