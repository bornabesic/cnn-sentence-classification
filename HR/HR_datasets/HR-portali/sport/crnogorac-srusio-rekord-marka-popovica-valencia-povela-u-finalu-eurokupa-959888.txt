KOŠARKAŠI Valencije poveli su sa 1-0 u pobjedama u finalu Eurokupa zahvaljujući 68:62 (20-20, 15-15, 15-13, 18-14) pobjedi protiv Unicaje u prvoj utakmici igranoj u utorak u Valenciji. Bojan Dubljević predvodio je Valenciju sa 14 koševa i osam skokova, dok je Alen Omić s osam poena i 12 skokova bio najbolji u redovima Unicaje. Sa novih 14 koševa Dubljević je postao i najefikasniji igrač u povijesti ovog natjecanja preskočivši na prvoj poziciji hrvatskog igrača Marka Popovića, a Popovića je preskočio i kapetan Valencije Rafa Martinez. Dubljević je sada na 1190 koševa, Martinez na 1189, a Popović na 1188. Pobjednik Eurokupa, koji će tako osigurati igranje u Euroligi sljedeće sezone, bit će momčad koja prva ostvari dvije pobjede u finalu. Druga utakmica igrat će se u Malagi u petak, a eventualna odlučujuća treća 5. travnja ponovno u Valenciji. Valencia je s tri naslova pobjednika (2003, 2010, 2014) najuspješnija momčad u povijesti Eurokupa, dok Unicaja dosada još nije osvajala trofej u ovom natjecanju.