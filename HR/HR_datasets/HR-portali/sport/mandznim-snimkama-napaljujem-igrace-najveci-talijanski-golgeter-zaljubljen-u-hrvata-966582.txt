Foto: Getty Images/Guliver Image LEGENDARNI napadač obilježio je talijanski i svjetski nogomet od sredine 90-ih pa idućih desetak godina, tijekom kojih je golovima vodio Juventus i Milan do triju talijanskih i dvaju europskih naslova, a s Italijom je osvojio svjetsko zlato i europsko srebro. Filippo "Pippo" Inzaghi bio je kralj, ali ne kaznenog prostora, nego peterca, u kojem je poput grabežljivca ili lešinara strpljivo vrebao i gotovo uvijek ubojito zabijao, neuhvatljiv protivničkim braničima i golmanima. U službenim utakmicama u Italiji postigao je 313 golova i rekordnih deset hat-trickova, a sa 70 golova u europskim kupovima najefikasniji je Talijan u povijesti kontinentalnih natjecanja, kao što je i s 43 gola Milanov najefikasniji golgeter u Europi. Na vječnoj listi najboljih strijelaca u europskim natjecanjima ispred njega su samo Raul, Messi i Ronaldo. Lešinar Pippo najpoznatiji je po nepogrešivom instinktu lovca na golove, koncentraciji i osjećaju za prostor. Tehnička potkovanost, a posebno požrtvovnost, nesebičnost ili borbenost, nikako nisu bile na popisu njegovih vrlina. Pippo će ostati zloglasan po tome što je jedan od prvih "padavičara" koji su tu pošast simuliranja uveli u talijanski nogomet, odakle se poput kuge proširila svijetom. Žrtvovanje za momčad ili dodavanje bolje postavljenom suigraču? Nikada to nije radio. Ali zato danas, kao 43-godišnji trener Venezije koju je pretvorio u hit talijanskog nogometa tako što se s njom prošetao trećom ligom i osvojio kup u tom rangu, itekako cijeni igrače, posebno napadače, s odlikama koje su njemu nedostajale. Naravno, kao golgeter koji se proslavio u Juventusu, prvo će se sjetiti Marija Mandžukića: "Od mojih igrača tražim da prostor i protivnike pokrivaju kao Hrvat. Allegrijev Juventus pun je igrača koji daju sve od sve za momčad, ali Mandžukić je primjer napadača koji se žrtvuje za druge." Pippo otkriva da snimkama Super Marija motivira njegove izabranike: "Puštam im videa njegovih kretnji, trke i pokazujem primjere na kojima dokazuje koliko defenzivno vrijedi vlastitoj momčadi. Očigledno su ga dobro proučili jer u cijelom prvenstvu u gostima smo primili samo devet golova, po čemu smo europski rekorderi." Nakon što je nahvalio Mandžukića, novinar Gazzette dello Sport pitao je Inzaghija bi li on kao napadač mogao raditi isto što i Mandžukić, a Super Pippo je iskreno odgovorio:  "Ne, nikada. Nema šanse da bih mogao toliko pomagati momčadi kao on, nemam Mandžukićeve fizikalije." Pippo Inzaghi tako je u samo tjedan dana drugi veliki napadač Juventusa i talijanskog nogometa koji se poklonio Mariju Mandžukić. Podsjećamo, prije njega to je napravio Fabrizio Ravanelli: