Kapetan hrvatske nogometne reprezentacije Luka Modrić predvodio je delegaciju 'Vatrenih' koja je posjetila djecu koja se liječe u Klinici za pedijatriju KBC-a Zagreb te ih razveselila prigodnim poklonima. Uz Modrića male bolesnike su posjetili i izbornik Ante Čačić, te Lukini suigrači Ivan Rakitić, Vedran Ćorluka, Mario Mandžukić i Danijel Subašić. Posjet je organziran u sklopu humanitarne akcije, u kojoj je Ina donirala 150.000 kn za uređenje Zavoda za neonatologiju i neonatalnu intenzivnu medicinu. "Drago nam je da smo mogli prisustvovati ovoj humanitarnoj akciji i barem malo uljepšati dane ovim klincima. Kada vidiš ovu djecu shvatiš kako se često u životu zamaraš nepotrebnim problemima" rekao je Modrić koji je proteklog vikenda upisao prve minute za Real otkako se ozlijedio prije mjesec dana. U susretu protiv Leganesa ušao je u igru u 62. minuti umjesto Matea Kovačića. "Sretan sam što sam se vratio. Pola sata s posljednje utakmice puno mi je značilo. Sada moram nastaviti s treninzima i dizanjem kondicije. Koljeno je sada stabilno i to je najvažnije," dodao je. Veznjak Real Madrida se osvrnuo i na nadolazeću utakmicu protiv Islanda koja je na rasporedu u subotu na praznom Maksimiru. "Očekuje nas teška utakmica koja bi mogla odrediti tijek kvalifikacija. S pobjedom bi istaknuli kandidaturu za prvo mjesto u skupini," naglasio je. Izvršni direktor u Ini Tvrtko Perković naglasio je kako je to prva donacija od ukupno šest koju će Ina donirati zavodima za pedijatriju u Hrvatskoj. Predstojnik Klinike za pedijatriju KBC-a Zagreb Boris Filipović-Grčić naglasio je kako će s doniranih 150.000 kuna biti uređen prostor na intenzivnom odjelu gdje boravi novorođenčad. >>Tjednik Max i sport Večernjeg lista pratite i na Facebooku! 