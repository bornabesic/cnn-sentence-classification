Novi predsjednik Uefe Aleksander Čeferin boravi u Zagrebu pa se, između ostalih, sastao i s predsjednicom Republike Hrvatske Kolindom Grabar-Kitarović. Nakon njihova susreta predsjednica je poslala snažne poruke, a posebno je odjeknula ona vezana uz Zakon o sportu. – Pozivam sve odgovorne da kroz cjelovitu i dosljednu primjenu Zakona o sportu te depolitizaciju nogometa i otvorenost za transparentan rad usklađen s potrebama šire nogometne zajednice, dokažu kako nogomet može biti nositelj pozitivnih vrijednosti našeg društva – izjavila je Grabar-Kitarović. U Maksimirskoj 128 nisu znali za priopćenje predsjednice RH Kolinde Grabar-Kitarović nakon sastanka s predsjednikom Uefe Aleksanderom Čeferinom... - Ne vidim smisao komentiranja predsjedničina priopćenja. Posebno ako ga još nisam pročitao, pa ne znam što u njemu piše – rekao nam je Dinamov direktor Tomislav Svetina. A nakon što smo mu pročitali priopćenje, Svetina je bio kratak: - Ne vidim ništa prijeporno u tom priopćenju. Ono što je napisano, u skladu je sa svime za što se zalažu Dinamo i Hrvatski nogometni savez, sve je to apostrofirano u priopćenju – bila je prva reakcije Svetine. 