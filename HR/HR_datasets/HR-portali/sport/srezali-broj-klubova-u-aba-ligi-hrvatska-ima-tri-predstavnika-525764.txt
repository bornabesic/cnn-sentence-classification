Na Skupštini regionalne košarkaške ABA lige odlučili su da od iduće sezone u natjecanju sudjeluje 12 umjesto 14 klubova. Uveli su i juniorsko natjecanje te Superkup. To znači da će Srbija i Hrvatska imati po tri kluba, a Slovenija, Bosna i Hercegovina, Crna Gora i Makedeonija po jedan. Još dva mjesta pripast će klubovima iz država čiji su klubovi u sezoni 2016/17. ostvarili najbolje koeficijente, odnosno, Srbiji i Crnoj Gori.  Već sad je jasno da će se u sezoni 2017/18. u regionalnoj ligi boriti Cedevita, Zadar, Cibona, Olimpija, Budućnost, MZT, Mornar i Igokea, dok će preostala četiri mjesta iz Srbije biti određena na osnovu plasmana u ligi. U odnosu na prošlu sezonu neće biti Krke i Karpoš Sokolija. Skupština je navela i da pokreće Superkup  "sa željom da postane tradicija i da okuplja najbolje ekipe", ali ne navode druge detalje.  Skupština lige odlučila je i da tijekom iduće sezone organizira turnire za igrače do 19 godina, a ocijenila je kako je za razvoj košarke u regiji "neophodno u što kraćem roku" pokrenuti drugu ABA ligu.