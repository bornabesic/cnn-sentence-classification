DAN nakon poraza na Maksimiru i javnog protesta igrača Istre 1961 protiv svog trenera, Marijo Tot nije se pojavio na treningu prve momčadi. > TOT SE SAM VRAĆAO KUĆI Igrači ga nisu htjeli u klupskom autobusu > CIRKUS U PULI Igrači Istre otputovali na Maksimir bez trenera, on krenuo za njima i poručio: "Vodit ću momčad!" Trening Istre jučer je vodio prvi pomoćnik Darko Raić-Sudar, a Tot je navodno na bolovanju. Podsjetimo, nogometaši Istre prije početka utakmice na Maksimiru protiv Dinama zagrljeni su stali na teren i okrenuli leđa treneru Totu zbog neslaganja s načinom kako vodi prvu momčad. Situacija se zakuhala nakon što je iz momčadi izbačen vratar Vanja Iveša. Igrači su trenera već smijenili, a Tot s momčadi nije ni putovao u istom autobusu na utakmicu u Zagreb i natrag kući. Čelnici pulskog prvoligaša davali su podršku Totu, ali jučer su ponovo razgovarali s kapetanom Goranom Roceom. Glas Istre javlja da je sastanak igrača s Michaelom Gloverom trajao sat vremena i protekao u pozitivnom ozračju. Kapetan Roce rekao je da igrači vjeruju kako će stvari sada krenuti nabolje. Još sat vremena Glover je razgovarao s Vanjom Ivešom koji je pojasnio svoje ponašanje. "U posljednje dvije godine otkad sam se vratio u klub uvijek sam na fin način pokušao popričati s glavnim i odgovornim ljudima i ispraviti neke stvari. Sada sam prvi put malo podigao ton i to je odmah tako odjeknulo. Na tom prvom sastanku s nama igračima bilo je troje ljudi iz kluba i oni točno znaju kome je ono što sam rekao bilo upućeno. U tom sam se trenutku osjetio dužan reći to što sam rekao jer sam vidio da neke stvari idu u kontra smjeru, da smo kao klub došli u situaciju kad trebamo napraviti još jedan korak prema naprijed, a mi smo se počeli vraćati unazad. Uzeo sam si za pravo da tako reagiram i to je bio moj osobni stav, moji suigrači ništa nisu znali o tome niti su to mogli pretpostaviti", rekao je Iveša. Pomoćni trener Raić-Sudar već je vodio prvu momčad kada je trebalo uskočiti na mjesto trenera, pa će vjerojatno on zaključiti sezonu na klupi Istre ako Tot bude smijenjen. Sve će biti jasnije u sljedećih nekoliko dana, poručili su iz kluba.