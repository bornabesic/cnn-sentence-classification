Foto: Getty Images/Guliver Image NAPADAČ za kojeg je Slaven Bilić prošle zime slao čak tri ponude pronašao je novi klub. Iskusni engleski reprezentativac Jermain Defoe napustit će Sunderland, koji je ispao iz Premiershipa, i ostati u najjačoj engleskoj ligi u dresu Bournemoutha.   34-godišnji Defoe će se priključiti klubu bez odštete nakon što s 15 golova nije uspio spasiti Sunderland od posljednjeg mjesta na ljestvici. Među "Crne mačke" stigao je u siječnju 2015. godine, a u ugovoru je imao klauzulu prema kojoj može otići bez odštete ako ispadnu iz lige.   Vraća se u klub u kojem je proveo tinejdžerske dane, kada je u Bournemouthu igrao na posudbi iz West Hama (sezona 2000/2001.). Tada je u 10 uzastopnih utakmica zabio 12 pogodaka i završio sezonu s 20 golova. Cilj je SP u Rusiji  Svoj povratak na jug Engleske će dobro naplatiti, prema pisanju "Daily Mirrora", zarađivat će više od 100 000 eura tjedno, ili ukupno više od 15 milijuna eura za ugovor na tri godine. Prije potpisa ugovora preostalo mu je samo odraditi liječničke preglede.   Defoe želi mjesto u prvoj momčadi kako bi izbrusio formu do proljeća, kada će se birati igrači za Svjetsko prvenstvo u Rusiji. Engleski izbornik mu je ukazao povjerenje u ožujku, Defoe je se nakon četiri godine vratio u reprezentaciju i u prvom nastupu protiv Litve zabio gol. Ako u Bournemouthu nastavi gdje je stao prije 17 godina, mogao bi nakon sedam godina nastupiti na svom drugom SP-u.  Kad mu istekne ugovor s Bournemouthom imat će 37 godina.    Dan ranije Sunderland, novi drugoligaš, ostao je i bez trenera nakon ostavke Davida Moyesa.