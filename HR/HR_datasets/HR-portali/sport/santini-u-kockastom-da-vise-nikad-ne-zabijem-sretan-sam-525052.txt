Zabio sam 15 golova za Caen, taj učinak vjerojatno bi bio i bolji da sam u nekoj jačoj momčadi, ali vjerujem da sam maksimalno pomogao momčadi i zato sam vrlo zadovoljan, javio se Ivan Santini (27), zvijezda Caena i novi hrvatski reprezentativac. - Hvala Bogu, konačno je i meni stigao reprezentativni poziv! Zadovoljan sam i preponosan. Ma to vam ne mogu ni opisati - počeo je Santini, kojeg je Čačić pozvao za ogled s Meksikom u LA-u, koji se igra 27. svibnja. Kad mnogima još traje sezona... - Ni ja nisam siguran hoću li moći biti u reprezentaciji - rekao je Santini pa pojasnio: - Caen se bori za prvoligaški spas, pa je lako moguće da ćemo morati igrati dodatne kvalifikacije za ostanak u prvoj ligi. A taj baraž je baš u isto vrijeme kad i reprezentativna utakmica s Meksikom. Tako da još ništa nije sigurno. Bez obzira na to hoće li se moći odazvati ili ne, Santini je oduševljen. - Meni je glavno da sam dobio poziv u reprezentaciju. Teško je opisati kako se osjećam, a bit će kako Bog da. Na konačni rasplet zadnjega kola francuske lige ne mogu utjecati, pa se time niti ne opterećujem. Vidjet ćemo kako će sve ispasti, pa će sve biti puno jasnije. I onda će biti jasno idem li u LA ili ne idem - kazao je Santini. Već godinama se dokazuje na visokoj razini, u Belgiji i Francuskoj, ali tek sad je ispunjen... - Meni je poziv u reprezentaciju ispunjenje sna, ali i mog najvećeg sportskog cilja u životu. Reprezentacija mi je sve, ništa se u mojoj karijeri ne može usporediti s ovim trenutkom. I s ovim osjećajem. Iskreno, i dosad sam zadovoljan karijerom, a sad je još došao taj reprezentativni poziv. Više ništa ne može biti iznad toga. Evo, da do kraja karijere više ne zabijem nijedan gol, završio bih je kao sretan igrač - blistao je Ivan. Neće ga poljuljati ni to što u LA ne ide “prava” reprezentacija. - Ovo je hrvatska reprezentacija, za mene je to svetinja. Pa da je to i peta momčad Hrvatske, meni je ovo najveća čast u životu. Šteta što utakmica nije u normalnijem terminu, ali svejedno sam sretan i ponosan - kaže Santini, kojeg žele mnogi europski klubovi. - Svašta se piše, ali ne zamaram se takvim pričama. Samo želim da Caen ostane u ligi i da se mogu 23. svibnja priključiti reprezentaciji i zaigrati protiv Meksika. Ma nitko ne bi bio sretniji od mene - zaključio je. Kompletnu statistiku u sjajnoj sezoni Ivana Santinija pogledajte na Goalu.