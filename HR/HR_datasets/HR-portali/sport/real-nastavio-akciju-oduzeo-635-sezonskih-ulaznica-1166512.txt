Europski nogometni prvak Real Madrid nastavio je oduzimati godišnje ulaznice navijačima koji su ih preprodavali za utakmicu s Barcelonom, pa je nakon suradnje s policijom njihov broj narastao na 635, priopćio je Real. “Zahvaljujući novoj intervenciji u koordinaciji i suradnji s policijom oduzeto je 635 godišnjih ulaznica zbog njihovog nedopuštenog korištenja”, navedeno je u priopćenju Reala u kojem klub najavljuje nastavak borbe protiv nezakonite prakse. U utorak je Real Madrid izvijestio kako je oduzeo 357 godišnjih ulaznica, te da je istraga otvorena protiv 1.450 osoba. Akcija je javno objavljena nakon poraza u derbiju s Barcelonom u nedjelju kada je primjećen veliki broj Barceloninih navijača na mjestima prodanima domaćoj publici uoči početka sezone. Vlasnici godišnjih ulaznica preprodavali su ih ispred stadiona i preko interneta po kudikamo većoj cijeni. Osobe kojima su oduzete ulaznice udružile su se u udrugu, angažirale odvjetnički ured i najavile pravni postupak protiv Reala. 