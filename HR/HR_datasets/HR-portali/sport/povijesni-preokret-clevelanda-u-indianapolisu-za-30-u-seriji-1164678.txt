Košarkaši Clevelanda nadoknadili su čak 26 koševa zaostatka s kraja prvog poluvremena i svladali kao gosti Indiana Pacerse sa 119-114 te time stigli do vodstva 3-0 u seriji prvog kruga NBA doigravanja. Milwaukee je u prvoj utakmici pred svojim navijačima s uvjerljivih 104-77 svladao Toronto te Bucksi sada vode 2-1 u seriji na četiri pobjede. Memphis je iskorstio domaći teren za pobjedu 105-94 nad San Antoniom, kojom su Grizzlies smanjili zaostatak u seriji na 1-2. Cleveland je do najvećeg preokreta u jednom poluvremenu u povijesti NBA doigravanja vodio LeBron James sa 41 košem, 13 skokova i 12 asistencija. Cavsi su na poluvremenu zaostajali 49-74, da bi u proestale dvije četvrtine nadigrali domaćine sa 70-40. Četvorica košarkaša Clevelanda. Kevin Love, J. R. Smith, Kyrie Irving i Channing Frye postigli su po 13 koševa svaki. Najbolji igrač Indiane bio je Paul George sa 36 koševa, 15 skokova i devet asistencija, ali je iz igre gađao samo 10/28 i nije mogao zaustaviti LeBrona Jamesa kad su gosti započeli preokret. Pacersi će u nedjelju, od 19 sati posrednjoeuropskom vremenu, pred svojim navijačima pokušati izbjeći eliminaciju. U trećoj utakmici serije, a prvoj pred njihovim navijačima, Milwaukee Bucksi nijednom nisu dopustili gostujućim Raptorsima da dođu do vodstva te su s uvjerljivih 104-77 nadigrali Toronto. Khris Middleton sa 20 koševa i sedam asistencija te Giannis Antetokounmpo sa 19 poena, osam skokova i četiri asistencije predvodili su domaću momčad. Košarkaši Toronta ostali su na manje od 34 posto šuta, a njihov, iinače, najbolji strijelac DeMar DeRozan je promašio svih osam šutova iz igre. Sa po 13 koševa najbolji strijelci Raptorsa na utakmici bili su Kyle Lowry i Delon Wright. Bucksi u subotu, od 21 sat po srednjoeuropskom vremenu, imaju priliku dovesti Toronto na rub ispadanja. Istu večer, ali u dva sata iza ponoći, Memphis će pred svojim navijačima pokušati izjednačiti rezultat u seriji sa San Antoniom na 2-2. U noći sa četvrtka na petak Grizzlies su slavili sa 105-94, a ključnom se pokazala treća četvrtina koju je domaća momčad dobila sa 31-17 i u posljednjih 12 minuta ušla sa 18 koševa viška. Mike Conley je za pobjednike ubacio 24 koša uz osam asistencija, a Zach Randolph i Marc Gasol su postigli po 21 poen svaki. U San Antoniju najefikasniji je bio Kawhi Leonard sa 18 koševa, a LaMarcus Aldridge je spojio 16 poena i 11 skokova. NBA doigravanje - rezultati, 20.4. ISTOČNA KONFERENCIJA Indiana (7) - Cleveland (2)   114-119 (Cleveland vodi sa 3-0 u seriji) Milwaukee (6) - Toronto (3)   104-77 (Milwaukee vodi sa 2-1 u seriji) ZAPADNA KONFERENCIJA Memphis (7) - San Antonio (2)   105-94 (San Antonio vodi sa 2-1 u seriji)      