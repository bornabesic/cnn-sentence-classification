Michy Batshuayi u petak je potvrdio šesti naslov prvaka Engleske za Chelsea, kad je osam minuta prije kraja zabio pobjedonosni gol na gostovanju kod West Bromwich Albiona (1-0). Desetak minuta potom slavlje igrača, stručnog stožera i navijača plavih moglo je početi. Londonska je momčad prošle sezone završila na desetom mjestu sa svega 50 bodova, a do sinoć (dva kola prije kraja) skupila ih je 87. Tvorac toga uspjeha u prvoj sezoni na klupi "bluesa", Talijan Antonio Conte, dobio je sjajan doček u svlačonici. Čim je ušao, Diego Costa poprskao ga je šampanjcem, a Asmir Begović zalio ledenom vodom. No Conteu to, dakako, nije smetalo. Nazdravio je preostalim šampanjcem i pridružio se pjesmi momčadi Chelseaja. Postao je četvrti Talijan s premijerligaškom titulom nakon Carla Ancelottija, Roberta Mancinija i Claudija Ranierija i četvrti trener koji je do naslova u Engleskoj stigao u prvoj sezoni nakon Joséa Mourinha, Ancelottija i Manuela Pellegrinija. ANTONIO, ANTONIO, ANTONIO!!! 🎶#ChelseaChampions pic.twitter.com/Iguyy75ZXo Ni tu nije kraj zanimljivim statističkim podacima s brojem četiri. Conte je, naime, ovim uspjehom nastavio niz osvajanja nacionalnih prvenstava s klubovima četvrtu sezonu zaredom nakon što je od 2012. do 2014. uspješan bio u Italiji s Juventusom. 