Po drugi put u karijeri, Filip Hrgović suvježbač je Vladimiru Velikom, najvećem teškašu posljednjeg desetljeća, borcu koji je devet i pol godina bio nepobijeđen. Nakon što mu je sparirao za okršaj s Tysonom Furyjem, najboljeg hrvatskog boksača Vladimir Kličko pozvao je u svoj trening-kamp i uoči borbe s Britancem Anthonyjem Joshuom. Nažalost, prvi put su Kličko i Hrgović sparirali samo dvije runde jer se tada Fury ozlijedio pa je taj meč bio odgođen. Ovaj put sparirali su više, premda ni to nije ono što bi Hrgović želio: Odmaram se uz gitaru – Sparirali smo samo jedan dan, i to tri runde, no nadam se da ću u ring s Kličkom više posljednjih dana njegova posljednjeg udarnog tjedna. Tako su mi barem najavili. S prve tri runde sučelice velikom šampionu, Hrga je jako zadovoljan. – Prošli put sam previše srljao, a sada sam sparing odradio puno bolje. Ovaj put sam ga više pogađao. Ne mislim da sam ga pobijedio, jer on mijenja suvježbače u jednom treningu, no bio sam mu ravnopravan. A sve se odvija u elitnom hotelu “Stanglwirt”, u neposrednoj blizini Kitzbühela. – Mi suvježbači smješteni smo u jednoj kući pored hotela “Stanglwirt” koji ima jedan od najboljih wellnesa u Europi. Osim u wellnesu, kako još provodi slobodno vrijeme? – Eto, neki dan otišli smo u šumu, a pokušat ću otići i do staze na kojoj se vozi slavni spust u Kitzbühelu. Kažu da je to zastrašujuća strmina. Ponio sam i gitaru pa malo po njoj prebirem. Nisam neki talent, slabo napredujem, a da sam tako napredovao u boksu, ostavio bih ga se davnih dana. Filip nam je objasnio kako ta cijela priča sa suvježbačima funkcionira: – Ima nas pet sparing-partnera, s time da su neki već otišli, a novi došli. Uoči svakog treninga svi se moramo zagrijavati, a onda Kličko u zadnji tren odluči s kim će sparirati. Tako sam se ja danima zagrijavao i izvisio, no kada je tako ja odradim svoj trening. Moram priznati da me to iščekivanje pojede, cijeli dan razmišljaš o tome kako ideš u ring s Kličkom, a onda izvisiš. Sami sparinzi su maksimalni, svi boksaju svom snagom pa tako i Kličko. Inače, disciplina u kampu je maksimalna, a prvi trening je već u sedam ujutro. Tko zakasni samo minutu ostaje bez 150 USD pa se ovih dana nekako lakše budim nego obično. No, borcu koji ima 108 kg nisu svi suvježbači teškaši. – Vladimir si je doveo i jednog Amerikanca od 70-tak kilograma i on mu dobro posluži da radi na brzini. Tu je i jedan borac od 90-ak kilograma i s njima će, kada odemo mi teškaši, lagano sparirati i tako završiti pripreme. Kličko je od svih tih suvježbača nesumnjivo imao koristi. No, kolika je to korist za sparing-partnere poput Hrgovića? – Jako sam sretan što sam tu jer mi to puno znači sa psihološke strane. Sama ta atmosfera u kampu je jako poticajna. Doduše, s obzirom na to da stalno očekujem da bih taj dan mogao završiti s Kličkom u ringu, na jutarnjem treningu se malo štedim. Ne moram glumiti Joshuu Mora li Filip glumiti Joshuu i njegove udarce i kombinacije ili može boksati svojim načinom? – Ne moram glumiti Joshuu jer je moj stil ionako sličan njegovu. Obojica boksamo prema naprijed, obojica napadamo u serijama i jako udaramo. Uostalom, zato su me i zvali što smo slični po proporcijama i stilom. Doduše, kada sam sparirao uoči borbe s Furyjem bilo mi je rečeno da se više krećem unazad. Je li hrvatski suvježbač kod Klička primijetio kakve razlike u načinu treninga u ta dva slučaja? – Osim što je 4-5 kilograma lakši nego prije, čini mi se da Vladimir sada više udara i da je zagriženiji. Uostalom, i sam priznaje da je opsjednut pobjedom nad Joshuom. Kome Filip daje prednost u epskoj borbi koja će se održati 29. travnja na Wembleyu? – Po mnogim analizama i predviđanjima, Joshua je favorit jer je mlađi borac, eksplozivan udarač u naponu snage. I doista, za Klička će to biti jedan od najtežih mečeva u karijeri, no on je još uvijek potkovaniji borac, s više iskustva i znanja, i držim da će pobijediti ako taj dan ne zakaže kao protiv Furyja. Slutim da će se Kličko nametnuti, da će osvajati runde, pogotovo one kasnije, jer je puno puta boksao u takvim mečevima. 