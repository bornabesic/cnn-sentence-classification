Juventus u posljednje vrijeme igra sjajno, niže pobjedu za pobjedom, a svi hvale trenera Massimiliana Allegrija koji je promijenio formaciju i uspio ukomponirati sustav u kojem mu igraju sve zvijezde. Na neki način žrtvovao je Marija Mandžukića gurnuvši ga na lijevo krilo, ali znao je da hrvatski napadač može i to odigrati jako dobro. Iako ne zabija puno, Mario sjajno odrađuje zadatke koji su stavljeni pred njega, zbog čega ga hvale navijači i stručnjaci u Italiji. Jedan u nizu onih koji su mu se naklonili je i legendarni Fabio Capello. - Juventus je u odličnoj formi, sviđa mi se način na koji igra. U današnjem nogometu više nema "švercanja", svi moraju trčati. Ako je to tako, onda imate i dobar rezultat, rekao je Capello pa dodao: - Najbolji primjer za to je Mario Mandžukić. On stalno trči, pun ga je teren, gine na travnjaku. Kad suigrači vide koliko se on troši i koliko daje na terenu, i oni će se više truditi, imat će volje. Objasnio je to na svom primjeru. - U Milanu me predsjednik Silvio Berlusconi znao pitati zbog čega iz igre vadim igrača poput Savičevića. Ja sam mu odgovarao - zato što ne trči. U nogometu više nema mjesta za igrače koji se ne kreću, ne smiješ čekati loptu nego ići po nju. Roma je trenutačno druga na tablici, ima sedam bodova manje od vodećeg Juvea, ali u Rimu vjeruju da mogu nadoknaditi zaostatak. - Roma isto igra sjajno, ali po meni Juventus ima značajnu prednost. Njima su pobjede u krvi, ne vjerujem da će upasti u takvu krizu da bi to izgubili, zaključio je poznati trener. >>Hrvati vodili Juventus do pobjede: Mandžukić zabio, a Pjaca prvi put zaigrao u početnom sastavu! 