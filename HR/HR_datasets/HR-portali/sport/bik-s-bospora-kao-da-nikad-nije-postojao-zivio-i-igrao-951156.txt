Kako navode turski mediji u državnom vlasništvu, za bivšim napadačem turske reprezentacije je raspisana čak i tjeralica i izdan nalog za uhićenje zbog optužbi za "članstvo u oružanoj terorističkoj grupi", što se odnosi na njegovu podršku pokretu Fethullaha Gulena, koga Erdoganova vlast u Ankari tereti da je organizirao neuspjeli prevrat. Vijest je proletjela svijetom, malo tko je u nju vjerovao u prvoj sekundi, ali bila je okrutno istinita. Najveći turski nogometaš svih vremena Hakan Şükür jednostavno je naredbom izbrisan iz turske sportske povijesti. Nalogodavac je bio turski predsjednik Erdogan koji Hakan Şüküra optužuje da je sudjelovao u pokušaju prevrata prije nekoliko tjedana. Da Erdogan misli ozbiljno i da mu nije do šale svjedoči i činjenica da je otac Hakan Şüküra uhićen zajedno s tisućama prevratnika širom Turske. K tome, turska vlast mu je uzela i svu imovinu. Cijelo to vrijeme Hakan Şükür boravi u Sjedinjenim Američkim Državama, u Kaliforniji, gdje je otišao prošle godine nakon prvih naznaka progona turske vlasti. Pa, kako je turska sportska, nogometna i društvena ikona Hakan Şükür postao nepoželjan u državi za koju je odigrao toliko velikih utakmica i toliko puta razveselio milijune turskih navijača? Krenimo polako s objašnjenjem. Nakon nogometne karijere Hakan Şükür se odlučio politički aktivirati. Politički je turski nogometni junak stao uz Erdogana i izabran je za zastupika 2011. na listi Stranke pravde i razvoja (AKP). Razišao se s Erdoganom kada je današnji turski predsjednik pokrenuo rat protiv Gulena, svog bivšeg saveznika koji mu je od veliko saveznika, kako to u politici bude, postao zakleti neprijatelj. Zbog korupcijske afere koja se desila u Erdoganovoj stranci 2013. godine odstupio je s položaja te prešao u protivnički tabor, u stranku Fethullaha Gülena. Dogodilo se to u turskom parlamentu 16. prosinca 2013. godine, tada je Hakan Şükür podnio ostavku na članstvo u stranci te je odlučio nastaviti kao nezavisni zastupnik. Na turskim parlamentarnim izborima 2015. godine izašao je kao nezavisni kandidat (3. izborna jedinica za Istanbul) ali tada nije bio izabran. Ni potom se Hakan Şükür nije smirio. I prvi puta je osjetio gnjev vlasti nakon što je na svom twitter profilu počeo kritizirati turskog predsjednika Erdogana. Bilo je to prije nepune dvije godine. I protiv njega je bio pokrenut kazneni postupak, te je to nagnalo Hakan Şüküra da se odseli u SAD. Ni danas sadržaj uvreda nije poznat, jer je objava s twittera bila izbrisana, no Hakan Şükür se potom oglasio u javnosti, sa smirujućim tonovima. Te je izjavio kako njegove napisane riječi na twitteru nisu bile upućene predsjedniku Erdoganu. Nije pomoglo, Hakan Şükür se našao na listi nepoželjnih pri turskoj vlasti. Sad, nakon pokušaja prevrata, Hakan Şükür je pod kud i kamo težim i ozbiljnijim optužbama. Kako navode turski mediji u državnom vlasništvu, za bivšim napadačem turske reprezentacije je raspisana čak i tjeralica i izdan nalog za uhićenje zbog optužbi za “članstvo u oružanoj terorističkoj grupi”, što se odnosi na njegovu podršku pokretu Fethullaha Gulena, koga Erdoganova vlast u Ankari tereti da je organizirao neuspjeli prevrat. Hakan Şükür je brzo odgovorio i odbio je bilo kakvu povezanost s neuspješnim pokušajem državnog udara 15. srpnja u Turskoj. Opet je bila riječ o twitter objavi. Prenosimo u cijelosti: “Dragi prijatelji, ne zaslužujem niti jednu od uvreda i komentara koji se čuju i veoma sam tužan zbog njih. Sve do danas sam uvijek bio transparentan i uvijek sam pomogao pravnim i javnim fondacijama. Tih principa sam se držao kada sam se posvetio politici – iako sam shvatio kako politika nije za mene. Možda nisam to mogao raditi, reći ‘ne’ nekome kako ne bih nekog povrijedio. Mene nikad nisu mogli manipulirati, iako se drukčije misli. Napravio sam neke greške, jer sam odluke donosio s osjećajima. Čvrsto tvrdim, bilo je nemoguće znati optužbe o pokretu Fethullaha Gulena. Proklinjem udar koji je napao našeg izabranog predsjednika, Vladu i demokraciju”. No, turska vlast ostaje pri svojoj odluci, a da misli ozbiljno uhitila je njegovog oca i konfiscirala mu svu imovinu u Turskoj. I još naredila Turskom nogometnom savezu da ime Hakan Şüküra zauvijek izbriše iz svih povijesnih knjiga, almanaha, video priloga, reklamnih materijala! Nevjerojatno, ali istinito. U povijesti turskog sporta, nogometa i društva Hakan Şükür mora biti izbrisan, glasi naredba. A kako zapravo izbrisati čovjeka, sportaša koji je toliko dao baš turskoj reprezentaciji i turskom nogometu, ma i promicanju turskog društva? Odmah na početku karijere prozvan je kao “bik s Bospora”, čime se htjelo opisati njegovu neutaživu žeđ za pobjedama i uspjesima. Proslavio se u svom matičnom klubu Galatasaray, a igrao je i za talijanske Inter i Parmu i engleski Blackburn. Za tursku reprezentaciju odigrao je čak 112 utakmica i zabio 51 gol, sjajna je to statistika. Još uvijek je, a vjerojatno će uvijek i ostati vlasnik rekorda najbržeg gola u povijesti svjetskih prvenstava. On je proparao mrežu Južne Koreje u utakmici za treće mjesto na svjetskoj smotri 2002. godine nakon 11 sekundi igre. Kako izbrisati taj podatak iz arhive Fife i svjetskih prvenstava? Turski nogometni djelatnici, uz kontrolu političkih vlasti, odmah su prionuli brisanju svih tragova ovog vrijednog sportaša iz turskog nogometa. Pa su tako uklonjene sve njegove fotografije iz muzeja turskih nogometnih reprezentacija u Istanbulu, kao što su maknuti i uništene njegovi portreti iz muzeja, zida slavnih, reprezentativaca. Navlas isto napravilo se i u njegovom klubu, Galatasarayu za kojeg je dao čak 228 golova. A Hakan Şükür klupska je legenda i njegova fotografija je stajala u svakom uredu. Više ne stoji, a trenutačno se radi na brisanju svih njegovih podataka iz računalnih arhiva. Mnogi ne vjeruju u ovakav rasplet događaja, te se pitaju može li se uopće zatrti trag jedne takve svjetske veličine. Je,r karijera ovoga sportaša trajala je dvadesetak godina, 1987. do 2007 godine. S time da je 2002. godine na svjetskoj smotri u Japanu i Južnoj Koreji turskom reprezentacijom osvojio treće mjesto, što je najbolji turski nogometni rezultat svih vremena. I on je bio najzaslužniji za takav epilog. Cijela nacija ga je godinama potom slavila! Kratak presjek njegove nogometne karijere i više je nego impresivan. Započeo je igrati u lokalnom Sakaryasporu gdje je debitirao 1988. godine. Dvije godine kasnije, 1990. godine, preselio se u Bursaspor u kojemu je ostao sljedeće dvije godine. Bio je primjećen i uslijedio je poziv koji se nije mogao odbiti, od najpopularnijeg turskog kluba. U ljeto 1992. godine prešao je u Galatasaray s kojim je osvojio šest naslova prvaka i četiri turska kupa. Zatim je 1990. godine Şükür s Galatasarayem osvojio Kup Uefa, a bio je i najbolji strijelac toga natjecanja s deset pogodaka. Između dvaju boravaka u Galatasarayu odigrao je pet utakmica za talijanski Torino postigavši 1 pogodak. Izvan Turske igrao je još za milanski Inter, Parmu i Blackburn Rovers, ali s ne toliko uspjeha. Naposljetku, 2003. godine po drugi puta vratio se u Galatasaray gdje je ostao do završetka igračke karijere, 2008. godine. Tada je za Galatasaray odigrao 146 utakmica i postigao 55 pogodaka. Za reprezentaciju je debitirao još u ožujku 1992. godine u prijateljskoj utakmici protiv Luksemburga, sakupio je 112 nastupa s 51 pogotkom, a zadnju utakmicu za Tursku je odigrao 2007. godine. Nije prošlo ni desetak godina, a postao je državni neprijaelj broj jedan. Pa, za koju državu je igrao? 