Hokejaši Rusije svladali su u Koelnu Švedsku 2-1 u raspucavanju na otvaranju Svjetskog prvenstva elitne skupine, dok je istovremeno u Parizu Finska s 3-2 nadigrala Bjelorusiju. Šveđani su protiv favoriziranih Rusa vodili od 15. minute pogotkom Eliasa Lindholma i sve do 44. minute imali tri boda. No, tada je Sergej Andronov pogodio za izjednačenje i konačan rezultat u osnovnih 60 minuta utakmice. U petominutnom produžetku, u kojem reprezentacije igraju "3 na 3", brojne su se prilike redale na jednoj i drugoj strani, ali su vratari, Šveđanin Viktor Fasth i Rus Andrej Vasiljevski, u svim situacijama izlazili kao pobjednici pa je o drugom bodu odluka pala u raspucavanju. Vasiljevski je nastavio tamo gdje je stao u produžetku te zaustavio pokušaje Lindholma, Ekman-Larssona i Nylandera pa je pogodak Artemija Panarina Rusiji donio drugi bod. Aktualni svjetski doprvaci Finci u Parizu su već nakon pet minuta vodili 2-0 pogocima Aha i Osale. Bjelorusi su se vratili golovima Šarangoviča (39) i Koviršina (45). No, Finska je ipak odnijela tri boda golom Savinainena u 50. minuti. Bjelorusi su u završnih pet minuta čak četiri minute igrali s igračem više, ali nisu uspjeli izboriti produžetak. Osim Švedske i Rusije, u skupini A kojoj je domaćin Koeln, za prva četiri mjesta koja vode u četvrtfinale borit će se SAD, Njemačka, Slovačka, Italija, Latvija i Danska. Parišku skupinu B, uz Finsku i Bjelorusiju, čine aktualni svjetski prvaci Kanađani, Česi, Francuzi, Slovenci, Švicarci i Norvežani. Utakmice u skupinama igraju se svakodnevno od 5. do 16. svibnja. Četvrtfinala će biti odigrana 18. svibnja. Od polufinala, koja su na rasporedu 20. svibnja, sve će utakmice biti igrane u LANXESS Areni u Koelnu. Utakmica za broncu i finale na rasporedu su 21. svibnja. S prošlogodišnjeg Svjetskog prvenstva kojem je domaćin bila Rusija, zlato brane Kanađani, srebro Finci, a broncu Rusi, a te su nacije i u najužem krugu favorita za odličja i ove godine. Kao najveće konkurente valja im pribrojiti Češku, Švedsku i SAD, a za mjesta u četvrtfinalu trebali bi konkurirati Nijemci, Švicarci, Slovaci i Danci. Slovenska reprezentacija je bez svog kapetana Anžea Kopitara iz Los Angeles Kingsa te joj je osvnovni cilj izboriti opstanak u elitnom razredu. Za to je potrebno izbjeći posljednje mjesto u skupini B. U skupini A bi u niži rang mogla preseliti predzadnja momčad, što će se dogoditi u slučaju da posljednji budu Danci, koji će biti domaćini SP-a sljedeće godine. Naime, Međunarodna federacija hokeja na ledu (IIHF) odlučila je da domaćin sljedećeg Svjetskog prvenstva ima zaštićeni status i ne može ispasti iz elitne skupine. 