Najbolji igrač Real Madrida Cristiano Ronaldo predviđa da će njegova momčad odigrati odličnu utakmicu i pobijediti Juventus u subotnjem finalu Lige prvaka u Cardiffu.  "Juventus je odlična momčad, ali isto vrijedi i za nas. Previše poniznosti nije dobro, moramo pokazati karakter i tko je najbolji.  Imam osjećaj da ćemo odigrati odličnu utakmicu i na kraju slaviti", kazao je u srijedu Ronaldo za Realov televizijski kanal.  Portugalski napadač je ove sezone zabio 40 golova u svim natjecanjima, a od toga deset u Ligi prvaka. No, u četvrtfinalu i polufinalu, protiv Bayerna i Atlético Madrida, zabio je čak osam pogodaka.  "Osjećam se jako dobro, nadam se da ću pomoči ekipi svojim golovima, a finala se dobijaju ako ste u stanju zatresti mrežu protivnika. Kad je u pitanju fizička sprema, puno sam bolje negoli prošlih nekoliko sezona. Vjerujem da je to zato što sam odigrao manje utakmica negoli prethodnih sezona", izjavio je Ronaldo, te je otkrio kako se psihološki priprema za susret protiv Juventusa: "Na dan finala uvijek ima dosta nervoze i zato ja u danima prije susreta uopće ne želim razmišljati o finalu".  Napadač Reala otkriva i da je momčad puna samopouzdanja uoči subotnjeg finalu u Cardiffu.  "Nakon osvajanja španjolskog prvenstva osjećamo veliko samopouzdanje i sada imamo prigodu osvojiti duplu krunu, te obraniti naslov prvaka Europe i tako ući u povijest Lige prvaka", dodao je Ronaldo.