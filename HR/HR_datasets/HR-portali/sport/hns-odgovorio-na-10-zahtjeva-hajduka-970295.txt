PRIJE nekoliko dana, uoči derbija Rijeke i Hajduka na Rujevici, s Poljuda je u Hrvatski nogometni savez stigao popis od 10 zahtjeva kojima Hajduk traži poboljšanje stanja u hrvatskom nogometu, kao i poštenije natjecanje. Na odgovor iz HNS-a nisu dugo čekali. Prema pisanju Dalmatinskog portala, dopis Saveza stigao je već nakon vikenda, ali odgovori nisu u potpunosti zadovoljili Splićane.  Dok je Hajduk tražio rješavanje konkretnih problema, HNS je poslao općeniti odgovor koji se može svesti pod jednu rečenicu: "Razgovarat ćemo".  Ovo je 10 zahtjeva koje je Hajduk poslao HNS-u: 1. Implementacija svih odredbi Zakona o sportu u radu HNS-a (na županijskoj i nacionalnoj razini) 2. Provođenje novih izbora za upravljačka tijela HNS-a nakon implementacije odredbi Zakona o sportu 3. Vraćanje Udruge klubova 1. HNL kao voditelja natjecanja 1. HNL (ili makar Plenuma klubova sa samostalnim odlučivanjem) 4. Transparentno definiranje kriterija za izbor na sve upravljačke funkcije i operativna tijela HNS-a s uključivanjem kriterija regionalne zastupljenosti uz samostalni odabir predstavnika na razini regije (kroz suradnju županijskih saveza unutar pojedine regije) 5. Ukidanje mogućnosti obnašanja više plaćenih dužnosti unutar tijela HNS-a 6. Transparentno definiranje uvjeta licenciranja i propozicija natjecanja najkasnije 12 mjeseci prije početka natjecateljske sezone 7. Ograničavanje maksimalnog broja posuđenih igrača među klubovima istog ranga natjecanja na 1 (jedan) 8. Profesionalni angažman stranog povjerenika za suđenje (na razdoblje od minimalno 3 godine, zbog potrebe neovisne reforme sudačke organizacije i revalorizacije sudaca na svim razinama natjecanja) 9. Dozvoljavanje klubovima izuzeća do 2 (dva) suca u jednoj sezoni 10. Izrada i implementacija dugoročne ‘Strategije razvoja hrvatskog nogometa’ koja uključuje i ravnomjerno regionalno investiranje u infrastrukturu A ovo je odgovor HNS-a: "Hrvatski nogometni savez zaprimio je sa zadovoljstvom dopis HNK Hajduk koji sugerira da je splitski klub spreman prihvatiti stalne pozive HNS-a na dijalog i konstruktivni razgovor kao jedino rješenje svih izazova u hrvatskom nogometu. Otvoreni dijalog bez ultimatuma uz maksimalno poštivanje propisa i tijela Saveza jedini je i ispravan put za bilo koji klub ili pojedinca koji želi sudjelovati i doprinositi radu, razvoju i uspjesima hrvatskog nogometa. Hrvatski nogometni savez redovito organizira skupove koji za cilj imaju upravo dijalog i razgovor između klubova i drugih sudionika u nogometu, kao što su sabori hrvatskog nogometa koji su izuzetno dobro prihvaćeni od svih klubova. Na temelju odluke Izvršnog odbora koji je razmotrio prijedloge HNK Hajduk, nakon  završetka natjecateljske sezone HNS će organizirati uobičajeni sastanak svih klubova Prve lige prema dnevnom redu koji će predložiti Savez, a na kojem će se raspravljati o natjecanju i drugim temama za koje klubovi pokažu interes, uključujući i one predložene od strane HNK Hajduk. Naime, svi prijedlozi koji su usmjereni prema boljitku hrvatskog nogometa su dobrodošli. Većina prijedloga koje je poslao HNK Hajduk regulirana je propisima HNS-a, a o njima su pozvani razgovarati svi klubovi Prve lige koji mogu svoje zajedničke ideje predložiti Izvršnom odboru Saveza koji je dobio mandat Skupštine Saveza donositi odluke o eventualnim promjenama takvih propisa. Veseli nas što Hajduk ovim dopisom pokazuje želju da sudjeluje u konstruktivnom radu s devet drugih prvoligaša, s 1600 klubova u Hrvatskoj i svim tijelima Saveza koja su zadužena za natjecanja".