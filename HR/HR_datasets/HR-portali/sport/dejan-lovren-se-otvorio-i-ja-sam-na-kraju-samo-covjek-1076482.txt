Dejan Lovren napokon je postao junak Liverpoola, a dugo se mučio s raznim problemima da dođe do ovoga. Ozljede, lošija forma, pogreške, kritike i problemi s hrvatskim pravosuđem, utjecali su na njegovu psihu, no sad je polako sve to iza njega. Zato i jest u euforiji koja ne popušta, a svoju sreću dijeli s obitelji, suigračima, svim navijačima i svojim obožavateljima. – Trud,zalaganje i vjera... Ništa više! Hvala svim ljudima koji su uz mene. I kad je najteže, neopisivo mi znači vaša podrška. I ja sam samo na kraju čovjek... YNWA – napisao je na svom Facebook profilu dojučerašnji hrvatski reprezentativac. Pogotkom u prvoj minuti sudačke nadoknade donio je pobjedu od 4:3 Liverpoolu protiv Borussije Dortmund i s ukupnih 5:4 engleski klub prošao je dalje te se još uvijek može nadati tituli koju je posljednji put osvojio 2001. godine nakon infarktnih produžetaka protiv španjolskog Alavesa (5:4). Također, ta titula bi im donijela nastup u Ligi prvaka sljedeće sezone, a to kroz engleski Premiership teško da mogu izboriti jer imaju 48 bodova, a četvrti je Manchester City je na 57. Prednost za Redse jest što imaju utakmicu manje pa nada postoji. Kod njih uvijek postoji. 