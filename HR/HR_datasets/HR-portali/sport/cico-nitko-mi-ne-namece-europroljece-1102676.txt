Zlatko Kranjčar ulazi u skupinu trenera koji voli porazgovarati, i to ne samo u službenom dijelu, nego i razmijeniti mišljenja kada se mikrofoni ugase, voli objasniti neke svoje ideje, podijeliti ih s drugima pa i dobiti povratnu informaciju. Iako će Dinamo večeras (20 sati u Maksimiru) igrati sa Slavenom Belupom u domaćoj nam ligi, jasno je da su u Maksimirskoj 128 Europa i plava izdanja u njoj ipak u središtu zanimanja. I Kranjčar tako razmišlja pa će za današnji susret posegnuti za osvježenjima da bi odmorio dio igrača uoči Gruzije u koju se putuje već u nedjelju. Još nas muče golovi – Za Machada sam već rekao da neće igrati iako je s njime sve u redu. Osjeti se zamor kod Soudanija koji je u pripremama imao slabije treninge zbog Ramazana, a puno se potrošio i puno nam donio u dosadašnjim utakmicama. I on i mi u stožeru zaključili smo da ga treba odmoriti. Potom, moguće je da ću vratiti Schildenfelda da bismo odmorili Sigalija. Pivarić dugo nije igrao i iscrpila ga je utakmica s Dinamom iz Tbilisija, tu je i Stojanović... Za te pozicije imamo Matela i Sosu – nabrajao je Kranjčar. Najavio je nove igrače, ali ne i novi sustav iako je već nekoliko puta o tome govorio. I ostat će za sada pri istom rasporedu. – I dalje razmišljam o tome kako da nam napadači budu ubojiti, gol nam je još problematičan, trebali smo Gruzijce dobiti s tri-četiri razlike, ali nismo zbog zadnjeg pasa slabe realizacije. Zato razmišljam kako da krilne napadače približim sredini, ovako Henriquez ili Hodžić ostaju sami. Soudani s jedne strane dobro ulazi, opasan je, ali Fernandes ide previše na stranu, i playmaker bi morao više dolaziti u završnicu. No, još nije vrijeme za eksperimente zbog svih obveza koje imamo, zbog Europe, ali radit ćemo na tome – kaže Cico. Ostao je bez Pjace, brzo bi mogao i bez Marka Roga, o Ćoriću se stalno govori. Uđe li u skupinu Lige prvaka, bit će znatno oslabljen. – Bit ćemo slabiji, ali ne možemo protiv tržišta. Mogu se samo nadati da neće otići, a opet, ako odu, onda moramo reagirati, dovesti iskusnije igrače koji nisu tako skupi, kao Lešković ili taj Austrijanac Jantscher kojeg sam spominjao. Ili ćemo pokušati opet s mlađima. Kranjčar kaže da u klubu ne rade pritisak oko europskog rezultata. – Nitko u klubu nije mi nametnuo igranje u Europi na proljeće, ali europsko je proljeće moja želja, moj osobni cilj. Karimi još nije registriran Kada se na terenu mogu očekivati Lešković, Šitum, Karimi? – Lešković još nije u optimalnoj formi, Šitum je imao problem s mišićem, a za Alija Karimija, koliko znam, još nisu stigli “papiri”. Govoreći o nedostatku Ademija, i Cico je rekao da su mu svi rekli da takav nedostaje. Možda ga ima u Jonasu, koji doduše ima problem s komunikacijom. – Pokazao je da je drukčiji Brazilac, čvrst, s jednostavnim pasom, defenzivno je jako koristan – kazao je Kranjčar.