Talijanski biciklist Vincenzo Nibali (Bahrain), prošlogodišnji pobjednik Gira d'Italia, pobjednik je 16., "kraljevske" etape ovogodišnjeg izdanja "Gira" vožene od Rovette do Bormija u dužini od 222 kilometra tijekom koje su vozači prešli preko tri velika uspona, Mortirola, Stelvija i Umbraila.   Nibali je u završnici uspio nadvisiti Španjolca Mikela Landu (Sky) i napokon ostvariti prvu etapnu pobjedu nekog talijanskog vozača na ovom, 100. izdanju Gira. Treći je ciljem prošao Kolumbijac Nairo Quintana (Movistar) sa 12 sekundi zaostatka, dok je vodeći u ukupnom redoslijedu, Nizozemac Tom Dumoulin (Sunweb) bio 13. sa zaostatkom od 2:18 minuta nakon dramatičnih događaja koji su prethodili posljednjem usponu na Umbrail. Uoči početka posljednjeg uspona 32 kilometra prije cilja Dumoulin, koji se nalazio u skupini sa svim ostalim vozačima iz vrha ukupnog redoslijeda, morao je hitno obaviti veliku nuždu, pa sišao je s bicikla i otrčao na livadu pored ceste. Nizozemac je morao samostalno svladati 13-kilometarski uspon. Nizozemac je u prvoj polovici uspona smanjio zaostatak za najvećim konkurentima sa minute i pol na minutu, ali je u drugoj polovici počeo zaostajati i na vrhu je imao malo više od dvije minute zaostatka za Nibalijem i Quintanom. Na spustu prema Bormiju Dumoulin je uspio limitirati svoj gubitak na 2:18 minuta za Nibalijem i zadržati vodstvo u ukupnom redoslijedu. No, njegova prednost u odnosu na drugog Quintanu sada iznosi tek 31 sekundu, dok je Nibali stigao na treće mjesto sa 1:12 minuta iza Dumoulina. Hrvatski vozač Robert Kišerlovski (Katjuša) u 16. etapi zauzeo je 30. mjesto sa 16:36 minuta zaostatka za Nibalijem, te se u ukupnom redoslijedu nalazi na 37. poziciji s više od 60 minuta slabijim vremenom od Dumoulina.