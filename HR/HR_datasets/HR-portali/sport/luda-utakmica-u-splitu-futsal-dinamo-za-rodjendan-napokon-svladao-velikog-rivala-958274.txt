Nakon velike drame, Futsal Dinamo je u sedmom pokušaju srušio velikog rivala splitski Tommy sa 4:3, čime ga je preskočio na tablici. Domaćin je počeo mnogo bolje i bilo je nevjerojatno što su u prvih 10 minuta uspjeli promašiti. Dinamu su saveznik bili golman Bešlić, stative te izrazita nepreciznost domaćih igrača. U 14. minuti Matej Horvat postiže gol za Dinamo, ali gosti nisu izdržali do kraja poluvremena. U 19. minuti Suton poravnava iz slobodnog udarca, a Split je u dobrom ritmu nastavio i u drugom dijelu, te već u prvoj minuti Alen Marić pogađa za preokret. Ipak, dvije minute nakon toga Penava vraća stvari na početak, ali već u idućem napadu vratar Bešlić zarađuje drugi karton i Dinamo je prisiljen braniti se s igračem manje. To su i uspjeli, a golovima Ziberija i Penave stigli su do 2:4 vodstva, dok je Suton pretkraj utakmice tek smanjio poraz. Da drama bude potpuna, mladi vratar Dinama Karlo Maloševac, koji je zamijenio Bešlića, obranio je u posljednjoj dionici susreta čak dva deseterca i time donio svojoj ekipi veliku pobjedu. Utakmica s čak 8 pogođenih okvira gola, 7 golova i još barem 10 izvrsnih šansi i preokreta stvarno je najbolja promocija ovog sporta. Futsal Dinamo sada ima isti broj bodova kao i splitski klub, ali je zbog boljeg omjera sada bolje pozicioniran te zauzima drugo mjesto na tablici, iza vodećeg Nacionala. Podsjećamo vas, prva dva kluba idu direktno u polufinale za razigravanje za prvaka, dok će klubovi koji se nalaze između 3. i 6. pozicije na tablici imati još jedno kolo prije toga u kojem će se odlučiti druga dva polufinalista. Ovime su igrači Futsal Dinama pružili najbolju moguću čestitku svojim navijačima. Naime, "mali", ali veliki Dinamo danas slavi točno pet godina postojanja.