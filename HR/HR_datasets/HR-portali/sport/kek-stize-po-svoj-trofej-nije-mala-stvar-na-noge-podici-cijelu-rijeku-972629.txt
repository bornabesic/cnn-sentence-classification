Foto: NK Rijeka PRED Rijekom je posljednja utakmica sezone i prva u koju će ući kao novi prvaci Hrvatske. U subotu, od 19 sati, na Maksimiru se igra posljednji derbi sezone koji više ne odlučuje ni o čemu.   Rijeka je u prošlom kolu potvrdila povijesni naslov prvaka, a proslavu i dodjelu trofeja odgodila je za subotu, zbog čega na Maksimir stiže čak 5000 Rijekinih navijača. Sprema se velika fešta, a Matjaž Kek i dalje je mislima u nogometu i taktici.   "Unatoč silnom pražnjenju, fizičkom i psihičkom naporu ispred nas je obaveza, pet tisuća navijača dolaze u Maksimir i to se ne događa svaki dan i samo lud čovjek ne napravi sve da bi te ljude zadovoljio. U jednu ruku je to najteža utakmica jer igramo protiv najkvalitetnije ekipe uz nas, ali i najlakša utakmica jer mi smo svoje napravili", rekao je Matjaž Kek. Rijeka je uoči utakmice s Cibalijom na Rujevici prošlog vikenda odbila prijedlog HNS-a da pehar i medalje dostave u Rijeku. Kek je želio mir, a proslava je odgođena za maksimirski derbi koji bi, da je Rijeka kiksala, odlučivao o prvaku.   "Bilo bi mi draže da smo pehar podignuli u nedjelju, ali to je moje mišljenje. Fer je i korektno da se trofej podigne u posljednjem kolu, ako je tako prema pravilima. Igrači će se s peharom vratiti u Rijeku i to je satisfakcija. Nije mala stvar na noge podići cijelu Rijeku. Ovaj uspjeh ostaje mi u glavi, ove scene idu u best off utakmica moje trenerske i igračke karijere", rekao je Kek.   Rezultati by SofaScore