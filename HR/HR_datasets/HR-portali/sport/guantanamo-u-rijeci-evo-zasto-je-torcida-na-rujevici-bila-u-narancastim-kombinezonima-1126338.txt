U derbiju 15. kola Prve HNL Rijeka je pobijedila Hajduk sa 2:1. Susret na Rujevici gledalo je 4.000 navijača, a među kojima je bilo i 150 Hajdukovih pristalica. Torcidaši su odjenuli narančaste kombinezone kao da su zatvorenici. To je bio njihov odgovor na izgled južne tribine na kojoj su bili smješteni. Evo objašnjena Hajdukovih navijača na Facebook stranici Torcida Split 1950: “Sloboda navijačima: Torcida će na Rujevicu ući u narančastim kombinezonima, nalik onima zatvoreničkim u Guantanamu. Razlog je taj što su na Rujevici za njih, odnosno gostujuće navijače, pripremljeni uistinu nehumani uvjeti, gdje ih se smješta u – kavez. Taj kavez je malen i nabijen, u njega stane tek 300-tinjak navijača, a jasno je da bi Hajdukovih pristaša u ovom dvoboju bilo možda i za jednu nulu više da za to postoje primjereni uvjeti umjesto tog sramotnog kaveza.” 