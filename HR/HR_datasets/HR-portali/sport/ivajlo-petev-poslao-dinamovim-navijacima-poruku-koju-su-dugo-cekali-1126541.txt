Nogometaši Dinama nastavljaju lov na Rijeku. U utakmici 12. kola HNL-a pobijedio je Split na Parku mladeži s 1:0 i ostao na šest bodova zaostatka za liderom prvenstva. – Bitno je da se u Zagreb vraćamo sa sva tri boda i zadovoljan sam pobjedom protiv Splita. Niti jedno gostovanje nije lako, a ovdje je i teren bio težak, rekao je trener Dinama Ivajlo Petev nakon susreta. Dinamo je četvrti put zaredom slavio s 1:0, ali to nije toliko bitno jer su ipak najbitniji osvojeni bodovi. No, bugarskog trenera ipak bi trebalo zabrinuti što njegova momčad ne izgleda dobro, ni danas u Splitu nije pokazala puno. Stoga je navijačima Dinama poslao optimističnu poruku. – Moramo prihvatiti trenutačnu situaciju i vratiti se što prije na vrh. Imamo utakmice svaka tri dana, nije lako raditi u takvom tempu. Imat ćemo sad 15 dana za treninge, izgledat ćemo uskoro bolje i ofenzivnije – poručio je Petev pa nastavio:  – Pivarić i Šitum otpali su prije utakmice sa Splitom, kao i ozlijeđeni Sosa prije par dana. Sad se ozlijedio i Soudani, vidjet ćemo na pregledu o čemu se točno radi. Nije lako, ali moramo se prilagoditi situaciji.  >>Dinamo pobijedio u Splitu i nastavlja lov za Rijekom! 