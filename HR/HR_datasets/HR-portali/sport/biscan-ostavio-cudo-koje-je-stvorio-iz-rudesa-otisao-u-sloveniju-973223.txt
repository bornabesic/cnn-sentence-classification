Foto: Marko Lukunić / Pixsell  IGOR BIŠĆAN u prvom samostalnom trenerskom poslu vodio je Rudeš, klub sa zagrebačke periferije, do naslova prvaka Druge HNL i tako do prvog ulaska tog kluba u prvu ligu. Ali nije odolio novom velikom izazovu, ponudi bogatog Milana Mandarića, vlasnika ljubljanske Olimpije.  Slovenski mediji javljaju da je već potpisao dvogodišnji ugovor s klubom koji je prošle sezone bio prvak, dok je ove kiksao i završio kao trećeplasiran, s čak 13 bodova manje od prvaka i najvećeg rivala Maribora. Trenera Safeta Hadžića tako neće spasiti ni ako u srijedu u finalu Kupa pobijedi Domžale i uzme trofej koji "ponovno rođena" Olimpija nakon bankrota 2005. još nije uzela.  Bišćan momčad preuzima nakon finala Kupa, a u Ljubljani ga čeka još jedan Hrvat, Leon Benko koji je ove sezone s deset golova najbolji strijelac kluba, kao i lijevi bočni Dino Štiglec i veznjak Danijel Mikšić.