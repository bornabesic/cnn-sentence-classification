Zatišje pred ciklon, tako bi se moglo opisati ozračje u albanskom Skadru uoči današnjega kvalifikacijskog sraza reprezentacija Kosova i Hrvatske. Osunčani Skadar ili albanski Shkodra (20 Celzijevih stupnjeva) proključat će na dan ove povijesne nogometne utakmice, prvog službenoga domaćega nastupa reprezentacije Kosova. Kako nam kaže nogometni menadžer Xhelil Musa, rodom iz Požaranja s Kosova, s prebivalištem u Hamburgu, iz njegove domovine u Skadar danas dolazi čak dvjesto autobusa s navijačima! Takvo nogometno ludilo nije na Kosovu zabilježeno još od Ćirina vremena i neće Kosovarima nimalo zasmetati što će do Skadra iz Prištine putovati najmanje pet sati. Zaprežna kola na ulicama Neće im smetati čak ni ‘šukerovske’, astronomske cijene ulaznica za meč s Hrvatima: VIP loža 130 eura, zapadna tribina 55 eura, istočna 15 i 20 eura, tek su cijene ulaznica iza golova pristupačne, po sedam eura, baš kako ‘pregled igre’ s te pozicije i zaslužuje. – Pa ne igra se svaki dan ovakva utakmica, ovo je nešto posebno! Potražnja za ulaznicama bila je takva da bi se lako mogao napuniti stadion od 40.000 mjesta! – kaže Musa koji je posebno vezan za svoju nacionalnu momčad. Kako će se postaviti Kosovari? – Vjerujte, naši ljudi toliko vole Hrvate, znajući koliko je Hrvatska učinila za Kosovo. Atmosfera na stadionu bit će prijateljska, ali i na terenu. Hrvati su više prijatelji nego suparnici. Veliki je respekt s naše strane, što ne znači da će se igrači Kosova štedjeti. Pobijediti Hrvatsku budi veliki motiv. Iako je razlika u kvaliteti ogromna u korist Hrvatske, bit će to tijesna pobjeda vaših – dodaje Musa. Utakmica se igra na sjajno uređenom stadionu Loro Borici, kategoriziranome po Uefi s četiri zvjezdice. Kapacitet mu je 16.200 mjesta, renoviranje je okončano prošloga ljeta, koštalo je 17 milijuna eura. Hrvatskim navijačima pripalo je 800 ulaznica. A kako dišu Albanci, lokalci iz Skadra? Razgovarali smo s bivšim albanskim reprezentativcem Hysenom Zmijanijem, danas zaposlenikom albanskog saveza. – Naši ljudi ovdje nisu u euforiji zbog Kosova, nije im ponuđeno ni puno ulaznica. Znate, ovdje u Skadru najžešći su navijači albanske reprezentacije i bruse se za nedjelju kada ovdje igraju Albanija i Španjolska – kaže 53-godišnji Zmijani i dodaje: – Mi u Skadru ne poznajemo reprezentaciju Kosova, nova je, tek u stvaranju. Mene više zanima reprezentacija Hrvatske, zbog nje idem na utakmicu. I tako mi je žao što neću na djelu vidjeti Modrića, najboljeg veznjaka na svijetu. Oduzeti Modrića Realu, to je kao da ste čovjeku amputirali nogu. I dok su reprezentativci Hrvatske smješteni u samom središtu grada, u hotelu Grand, Kosovari su se izolirali u luksuznom resortu Gardenland, udaljenom 18 kilometara od grada. Tamo negdje iza nepreglednih kukuruzišta, gdje vijugavim, uskim puteljcima još prometuju zaprežna kola koja vuku magarci, strši impozantna zgradurina Gardenlanda. Tamo je ovih dana vladar predsjednik kosovskog saveza Fadil Vokrri, na prilazu hotelu je zaštitar i nitko nema pravo pristupa. Ipak, zahvaljujući domaćem čovjeku Agronu Osmanagiću uspjeli smo nesmetano proći pokraj stražara i popiti kavu u baru u kojem sjede reprezentativci Kosova i njihov “boss”. Kosovari se kod njega osjećaju kao da su u Hiltonu, poslužuju ih kao kraljeviće, a najbitnije od svega – okruženi su neprocjenjivom, “mirogojskom” tišinom i spokojem. – U hotel se može ući samo ako to dopustimo Vokrri i ja. Imali smo jedan posjet novinarske ekipe iz Japana i samo njima smo izašli ususret. Inače, u hotelu sada boravi isključivo reprezentacija Kosova, a kada ona ode, useljava se reprezentacija Albanije uoči susreta sa Španjolskom – kazao nam je Rraboshta, koji je u cjelodnevoj ophodnji po resortu pazeći da gostima iz Prištine ničega ne nedostaje. Ne smiju igrati u Ukrajini To se zove ulaganje u budućnost jer Kosovari će sve svoje domaće utakmice igrati u Skadru. “Ko-so-va, Ko-so-va!”, odjekivat će danas krcatim stadionom Borici, u ozračju kakvo domaći igrači nikada još nisu osjetili. Zanimljivo, Kosovari nemaju premije za bodove u kvalifikacijama. Volonteri su koji igraju iz ljubavi prema domovini. U slučaju da se plasiraju na SP, država bi svakoga igrača nagradila sa 100.000 €. Kosovari odmah poslije utakmice s Hrvatskom lete u Krakov, gdje će im domaćin (9. listopada) biti Ukrajina, zemlja koja nije priznala Kosovo i nije dopustila da se ta utakmica igra na njezinu teritoriju. Time je zapravo najviše hendikepiran domaćin, reprezentacija Ukrajine. Prva zemlja iz bivše SFRJ koja je priznala Kosovo bila je Slovenija, 5. ožujka 2008., a Hrvatska je to učinila dva tjedna zatim. 