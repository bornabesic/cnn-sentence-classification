Hrvatska nogometna liga i ove bi godine mogla biti jako zanimljiva. Za sada je odigrano tek 1. kolo, a hrvatski prvoligaši već su doživjeli dvije trenerske promjene. Prvo je Valentin Barišić zbog privatnih razloga napustio klupu Lokomotive, a u ponedjeljak je suradnju sa Splitom raskinuo i Goran Sablić, prenosi Goal. No uprava Splita brzo je reagirala i nakon Sablićeve ostavke dogovorila se s Vjekoslavom Lokicom, koji će od srijede preuzeti momčad. Vjekoslav Lokica posljednji je angažman imao prošle sezone u rumunjskom Brasovu, a prethodno je ovaj 50-godišnjak vodio Solin, Šibenik, Rijeku, Marsoniju, Posušje, Hrvatski Dragovoljac, Šibenik i Zagreb.  Splićani su na otvaranju prvoligaškog društva na svom Parku mladeži poraženi (0:3) od Rijeke, a takvom se neuspjehu nitko u klubu nije nadao. Čelnici kluba nisu bili zadovoljni niti nekim prijateljskim utakmicama Splita među kojima se izdvaja visoki poraz (7:2) od kijevskog Dinama... – Goran Sablić je nakon utakmice s Rijekom stavio svoj mandat na raspolaganje, što smo razmotrili i u konačnici odlučili potražiti novog trenera. S Goranom smo se rastali iskreno i prijateljski, te mu želimo mnogo sreće i uspjeha u nastavku trenerske karijere. U sljedećim danim prvu momčad će voditi Zvonimir Tomić, što uključuje i današnju prijateljsku utakmicu s Junakom. O izboru novog trenera javnost će biti pravovremeno obaviještena – stoji u priopćenju RNK Split koje potpisuje predsjednik Slaven Žužul... O cijelom se slučaju oglasio i bivši trener Splita Goran Sablić... – Zahvaljujem se Splitu i braći Žužul na pruženoj prilici, u klubu sam proveo predivne četiri godine, međutim odlučio sam podnijeti ostavku jer u ovom trenutku više nisam u stanju dati svoj maksimum. Klubu i momčadi, te sljedećem treneru želim sve najbolje u budućnosti – poručio je Sablić...