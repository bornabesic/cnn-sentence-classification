Lino Červar, tek što je preuzeo ulogu izbornika hrvatske muške rukometne reprezentacije, suočio se s prvim ozbiljnim problemom. A problem se zove Domagoj Duvnjak, kapetan reprezentacije. Ne, nema problema između njih dvojice. Nikad ga nije ni bilo. Uostalom, Červar je izbornik koji je prvi pozvao Duvnjaka u reprezentaciju kada je imao samo 18 godina. Vodio ga je na Svjetsko prvenstvo u Njemačku 2007. godine, a godinu prije i na pripreme za EP na koji Duvnjak nije išao. Problem je koljeno našeg rukometnog kapetana, a problemi s njime počeli su se intenzivno javljati po povratku našeg igrača sa Svjetskog prvenstva u Francuskoj. Kronična upala patele – Duvnjakova je dijagnoza je kronična upala patele. Operacija je nužna ako se naš kapetan želi u budućnosti baviti ozbiljnim rukometom – rekao je Detlev Brandecker, liječnik Kiela. Duvnjak može pričekati kraj sezone ili odmah otići na operaciju. U svakom slučaju, oporavak će trajati između šest i devet mjeseci. Ako odmah ode na operaciju, Alfred Gislason, trener “zebri”, ostat će bez njega u trenutku kada se Kiel nadmeće za ulazak u četvrtfinale Lige prvaka, kada ga očekuje završni turnir njemačkog kupa 8. i 9. travnja u Hamburgu, odnosno kada se bori za naslov prvaka Njemačke. Za vodećim Flensburgom zaostaju tri boda. No, ako Duvnjak odluči otići na operaciju na kraju sezone, onda je sigurno da ga nećemo vidjeti na parketu za vrijeme Europskog prvenstva kojem je Hrvatska domaćin u siječnju 2018. godine. Sigurno je da će se ponešto pitati samog Duvnjaka, no bude li se pitalo klub koji ga plaća, možemo samo pretpostaviti što će se dogoditi. – Jedna je od opcija da Duvnjak trenira i igra sa smanjenim intenzitetom i uz malo napora. Najbolje bi bilo da ne igra nekoliko utakmica. No je li to ono što Gislason želi – pita se liječnik Brandecker. Duvnjak: Boli me U Kielu trenutačno nemaju pravo rješenje na mjestu organizatora igre. To može igrati Španjolac Canellas, no on ne može igrati svih 60 minuta. U slučaju da ostanu bez Duvnjaka, “zebre” će se na toj poziciji morati “krpati” s Austrijancem Bykom i Švicarcem Dissingerom. – Već sam na nekoliko utakmica igrao kao srednji vanjski. Igram tamo gdje me trener stavi, nemam nikakav problem – istaknuo je Dissinger. Sav izvan sebe je i Thorsten Storm, direktor kluba. – Nakon ozljede Tofta Hansena ovo je novi udarac za naš klub. Ne znam zašto se baš nama ove sezone događaju pehovi. Sjetite se samo početka sezone kada smo ostali bez kružnih napadača pa smo iz Hamburga uzeli Iliju Brozovića – kaže Storm. Duvnjak do sada nije propustio nijedno veliko rukometno natjecanje. Igrao je na šest svjetskih prvenstava od 2007. do 2017. godine, na pet europskih prvenstvima od 2008 do 2016. godine. Upisao je i tri nastupa na Olimpijskim igrama (2008., 2012. i 2016). U karijeri je za reprezentaciju osvojio sedam medalja, ali nijednu zlatnu. Od 2009. godine igra u jednoj od najjačih i najgrubljih liga – Bundesligi. S Hamburgom je 2013. osvojio Ligu prvaka, i to s Igorom Vorijem i Blaženkom Lackovićem. – Koljeno me boli. To je nešto što se mora riješiti. Sve ostalo nema smisla – rekao je kratko hrvatski rukometni reprezentativac.  >>Omeyer i Narcisse najavili oproštaj od reprezentacije >>Evo gdje se igra Final Four SEHA lige 