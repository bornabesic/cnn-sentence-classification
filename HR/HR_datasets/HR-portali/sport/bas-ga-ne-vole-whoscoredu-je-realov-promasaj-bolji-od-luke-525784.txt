Jedan od najpoznatijih nogometnih portala koji se bavi statistikom, WhoScored, ponovno je iz svojih kombinacija isključio našeg kapetana Luku Modrića. Kao da ga ne vole! Nakon što je okončana sezona u La Ligi, spomenuti je portal sastavio idealnu momčad prvenstva i u njoj nema Modrića. Na njegovoj poziciji je jedan od skupljih promašaja, Asier Illarramendi, danas igrač Real Sociedada. Illara je bio doveden u 'blancose' 2013. godine za 33 milijuna eura kako bi jednog dana naslijedio baš Luku, ali to je bio fijasko velikih razmjera pa se veznjak vratio u San Sebastian gdje je pritisak znatno manji. To je utjecalo na njegov preporod u toj mjeri da je, barem prema WhoScoredu, odigrao bolju sezonu od ponajboljeg veznjaka svijeta. Luka je za 22 ovosezonska nastupa u Primeri ocijenjen sa 7.2, a njegov suigrač iz Reala i reprezentacije Mateo Kovačić sa 7.1. Zanimljivo, u udarnoj momčadi sezone više igrača ima Atletico Madrid od prvaka Reala. Dodajmo cijeloj priči da u najboljoj momčadi nema niti Cristiana Ronalda, službeno najboljeg igrača svijeta. Podsjećamo, prema njihovim statističkim parametrima hrvatski kapetan i motor Real Madrida Luka Modrić je tek, vjerovali ili ne, 50. najbolji igrač na svijetu.