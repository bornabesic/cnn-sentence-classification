Junior Fernandes otišao je iz Dinama u turski Alanyaspor. Čileanski reprezentativac otišao je u turskog prvoligaša na posudbu do kraja sezone s opcijom kupnje, stoji na Dinamovim službenim stranicama. Hrvatski prvak zahvalio se Fernandesu i poželio mu sve najbolje u nastavku karijere. Čileanski je nogometaš bio želja novog trenera 15. momčadi turskog prvenstva, Safeta Sušića. Inače, najveća zvijezda Alanyaspora je Brazilac Vagner Love. A iako su čileanski mediji proteklih dana objavili da će ovaj ofenzivac karijeru nastaviti u Meksiku, točnije u Clubu Americi, od toga neće biti ništa.  Trener Dinama Ivajlo Petev nedavno je iznenadio svojom odlukom da Čileanac ne putuje na pripreme u Tursku. Petev nije bio zadovoljan jednim od najbolje plaćenih modrih nogometaša koji je godišnje zarađivao oko 900.000 eura. Petev je bio poprilično kritičan prema nekadašnjem igraču Bayer Leverkusena kada je objašnjavao zašto ga je izbacio iz momčadi. "Otkad sam došao u klub, nije pokazao mnogo, gotovo ništa. Mene ne zanimaju prošle zasluge u momčadi, u nogometu nema prošlosti, već samo danas i sutra", rekao je Petev o Fernandesu. Podsjetimo, Fernandes je u Dinamo stigao u ljeto 2013. godine iz njemačkog Bayera te je u periodu od tri i pol sezone odigrao ukupno 148 natjecateljskih utakmica i pritom postigao 47 pogodaka. S modrima je osvojio tri naslova prvaka Hrvatske, dva puta Hrvatski kup te jednom Superkup Hrvatske. Po dva puta igrao je u skupinama Europa lige te u skupinama najprestižnijeg klupskog nogometnog natjecanja, Lige prvaka. Sudjelovao je golom u nezaboravnoj pobjedi protiv londonskog Arsenala (2:1) u skupini Lige prvaka u sezoni 2015/16., i prošlog ljeta golom u Salzburgu doprinio je Dinamovom plasmanu u skupine Lige prvaka. >>Odbačenog napadača Dinama ne žele ni u Meksiku >>Supruga otpisanog dinamovca je bijesna: Ovo mu je hvala za 46 golova?! 