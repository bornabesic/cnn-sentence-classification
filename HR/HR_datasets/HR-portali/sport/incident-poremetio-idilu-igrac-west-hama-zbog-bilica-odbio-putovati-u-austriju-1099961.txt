West Ham se našao u problemima uoči turneje po Austriji. Naime, napadač čekičara Diafra Sakho odbio je putovati sa svojim suigračima i neće ga biti na pripremama. On je, pišu engleski mediji, nezadovoljan odnosom Slavena Bilića i statusom u momčadi, a posebno ga ljuti što je klub u potrazi za novim napadačem. Zbog ovog incidenta dani u West Hamu zasigurno su mu odbrojani, iako ga Bilić odbija prodati dok ne kupi zamjenu za njega. Prva želja mu je Carlos Bacca iz Milana, za kojeg je spreman ponuditi oko 25 milijuna eura. Što se Sakha tiče, za njega su zainteresirani Sevilla, HSV, ali i neki klubovi iz engleske lige. West Bromwich želi razmjenu, uzeo bi Sakha, a u West Ham bi otišao Saido Berahino, dok je Sunderland navodno ponudio 15 milijuna eura za spomenutog napadača. Sakho je u West Ham stigao iz Metza 2014. godine, a zabio je 19 pogodaka u 50 nastupa. Prošle sezone često je bio ozlijeđen i nije ostavio dublji trag pa ga bivši hrvatski izbornik ne vidi u prvom planu. 