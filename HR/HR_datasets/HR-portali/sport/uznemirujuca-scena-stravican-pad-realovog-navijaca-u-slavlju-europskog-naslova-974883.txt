Screenshot NAVIJAČI Reala širom Španjolske burno su proslavili Duodecimu, 12. naslov prvaka Europe njihovog kluba. Nažalost, jedan od njih pri tome je pretjerao. Nadamo se ne fatalno, premda snimka ukazuje na takav rasplet. U Mallorci je gledanje finala LP protiv Juventusa bilo organizirano na Trgu Kralja Carlosa, odakle su se navijači preselili na Plazu de las Tortugas, gdje su Realovi navijači do zore slavili novi uspjeh njihovog kluba, sve dok se nije dogodila teška nesreća. Mladić čiji identitet i dob još uvijek nisu poznati, poželio je Realov rekordni naslov proslaviti na poseban način; penjanjem na vrh četiri metra visok obelisk nasred trga. Brojni navijači pratili su njegov pokušaj, koji je zamalo uspio, jer nesretnik je došao gotovo do vrha kamenog stupa, ali tada je izgubio ravnotežu i pao, prvo na leđa, a zatim na glavu u vodu u podnožju obeliska. Pad izgleda doista stravično, a nakon nesreće otpremljen je u bolnicu, gdje je odmah operiran. Nalazi se u jedinici intenzivnog liječenja i život mu je ugrožen.