U pohodu do finala Davisova kupa Hrvatska je pobijedila Belgiju u 1. kolu, potom SAD u četvrtfinalu, a onda je u zadarskom polufinalu pala i Francuska. Sva tri puta rezultat je bio 3:2, a prevagu nam je uvijek donosila i pobjeda u parovima. A za to je najzaslužniji naš najbolji igrač parova Ivan Dodig. Protiv SAD-a i Francuske slavio je u paru sa Čilićem, dok je protiv Belgije pobjedu donio zajedno sa Škugorom. Kumovi i rodbina Posebno su impresivne pobjede bile protiv Francuza Herberta i Mahuta, trenutačno najboljeg svjetskog para te protiv legendarne američke braće Bryan. Uglavnom, kada kumovi i sugrađani iz Međugorja udruže snage, s druge strane mreže svi drhte. Dodig je majstor igre parova, a Čilić sluša “profesora za parove”. Ne igraju često skupa, ali ni ne moraju da bi se besprijekorno razumjeli. Odrasli su zajedno, veliki su prijatelji, Čilić je bio kum Dodigu na vjenčanju. Zanimljivo, Čilić i Dodig su i rodbina! Naime, Marinova majka Koviljka rođakinja je Dodigova oca. A Marin je pak školsku klupu dijelio s Ivanovim bratom Mišom. Zajedno su Ivan i Marin trenirali u počecima karijere u Međugorju, na zemljanom terenu koji je izgradio Dodigov stric Žarko. Zbog svega toga Čilić i Dodig na terenu su savršen par, iako zajedno igraju praktički samo u Davisovu kupu. Čilić zbog brojnih mečeva u singlu parovi baš i ne zanimaju, a Dodig je pak suprotan primjer. On je u zadnjih nekoliko godina postao specijalist za parove, zajedno s Melom svojedobno je bio drugi par svijeta. No, nakon Mastersa u Londonu Dodig će zaključiti dugogodišnju suradnju s Brazilcem, te će od siječnja parove igrati sa Španjolcem Granollersom. Malo je poznato, ali Dodig je od 2002. pa do 2006. godine Davisov kup igrao za Bosnu i Hercegovinu. No, te 2006. godine odlučio je prestati, zbog slabe podrške koju je imao od ljudi iz BiH saveza.  – Situacija u bh. tenisu je nikakva, ništa ne funkcionira. U BiH ima dobrih igrača, ali nema ljudi u savezu koji će te pravilno voditi u teniskom savezu – izjavio je tada Dodig. Prvi se put Hrvatskoj pridružio 2010. godine, u 5:0 pobjedi protiv Ekvadora ugradio je pobjedu u singlu. Ukupno je za Hrvatsku odigrao 10 mečeva u paru (šest pobjeda, četiri poraza) te devet u singlu (dvije pobjede, sedam poraza). Nadamo se da će protiv Argentine 26. studenog doći i do sedme pobjede u paru. Mnogi predviđaju da će taj meč biti presudan u borbi za salataru Davisova kupa. Ako je vjerovati najavi argentinskog izbornika Oršanića, za njih će parove igrati Juan Martin Del Potro i Leonard Mayer. – Neće to biti lako, parovi su bez obzira na to tko igra 50-50. Nadam se da ćemo biti uspješni, da ćemo ovu sezonu okončati s četiri pobjede u paru i, što je još važnije, da ćemo se na kraju dvoboja radovati – poručio je Dodig. Našima će velika prednost biti igranje pred domaćim navijačima. Dodig se jako veseli prepunoj zagrebačkoj Areni. – Igrati kod kuće najveći je mogući motiv, uostalom, jedini turnir na Touru osvojio sam baš u Zagrebu. Ta puna dvorana, 15.000 navijača u Areni, bit će nam veliki motiv. Naši rivali s Toura imaju više prilika igrati kod kuće i zato je nama ovo neprocjenjivo. Jedva čekam doći u Zagreb – rekao je Dodig i dodao: – Naravno da sam mislima već u finalu protiv Argentine, jedva čekam da počne. Puno smo uložili da bismo došli do ovoga, baš svatko od nas dao je svoj maksimum u svakom od prethodna tri dvoboja. Istaknuo bih da je atmosfera u reprezentaciji bila vrhunska, najavljivali smo što nas zanima i to smo opravdali na terenu. Čudesna ulica u Međugorju Ove sezone Dodig je imao puno problema s ozljedom leđa, no to je sada iza njega, pokazao je to i na Mastersu u Londonu. Dodig je spreman s kumom Marinom i ostalim suigračima iz reprezentacije podići salataru. Jedna ulica u malenom Međugorju u razmaku od samo devet mjeseci (Čilićev US Open 2014., Dodigov Roland Garros 2015.) dala je Hrvatskoj dva Grand Slam pobjednika. Neka se u međugorskoj riznici sljedeći tjedan nađe i famozna salatara...