Hrvati su godinama omiljene kupovine talijanskih klubova. Očito je da će i ovog ljeta biti tako. Ponovno su naši igrači zapeli za oko klubovima s Apenina. Na Čizmu bi se ovog ljeta mogli preseliti igrači iz tri naša najveća kluba. Najnovija “meta” talijanskih klubova je Filip Bradarić. Njega želi Bologna, koja je spremna platiti 4,5 milijuna eura odštete. Bradarić je u Rijeci imao sjajnu sezonu, jedan je od najboljih igrača novog hrvatskog prvaka i već bi u lipnju mogao promijeniti klub. Talijanski klubovi su bili u velikoj novčanoj krizi, ali stvari su se očito jako promijenile. - U Italiji je velikog traga na klubove ostavila ekonomska kriza, sad je situacija ipak bolja, pa klubovi mogu više i trošiti - rekao nam je Marko Naletilić, naš najugledniji menadžer i odličan poznavatelj prilika na Apeninima. - Talijanski klubovi dobivaju i puno veći novac od TV prava nego prije - istaknuo je Naletilić. Bradarić je na putu prema Bologni, a put Genove, odnosno Sampdorije, mogla bi čak dva igrača Dinama. Bivši talijanski prvak i finalist Kupa prvaka želi dovesti Antu Ćorića i Bornu Sosu. Navodno bi Sampdoria za ova dva igrača mogla platiti više od 15 milijuna eura, ali pitanje je ima li ovaj klub toliko novca. Mogli bi kupiti spomenuti dvojac, ali ipak za puno manji iznos. Pitanje je, naravno, za koliko je novca klub iz Maksimira spreman pustiti ovu dvojicu igrača. A Torino želi hajdukovca Nikolu Vlašića. Spreman je platiti pet milijuna eura. - Torino je na velikim transferima zaradio puno novca. I Andreju Belottija će prodati za velik novac, pa će moći nešto i potrošiti - kaže Naletilić. Inter i Milan imaju kineske vlasnike, ali čini se kako su “crno-plavi” ipak u nešto boljoj poziciji. Naime, novi vlasnici spremni su potrošiti puno više od Milanovih. Na Apeninima se šuška da će vlasnici Milana napraviti ono što je Erick Thohir napravio s Interom - došao samo da bi bi preprodao klub za koju godinu.