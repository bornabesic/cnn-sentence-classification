Radošević nije skrivao sreću i zadovoljstvo nakon povratka u Hajduk u kojem je dobio dres s brojem 14, isti onaj kojeg je nosio prije nego je s Poljuda otišao u Napoli. Josip Radošević novi je igrač Hajduka! Nakon četiri i pol godine ponovno će odjenuti bijeli dres, a potpisao je ugovor i bit će na raspolaganju treneru Carrillu odmah na početku priprema. Radošević nije skrivao sreću i zadovoljstvo nakon povratka u Hajduk u kojem je dobio dres s brojem 14, isti onaj kojeg je nosio prije nego je s Poljuda otišao u Napoli. “Presretan sam što se vraćam u Hajduk. Radostan sam i što se nakon 4 i pol godine vraćam doma, obitelji, što mi je vrlo važno, baš kao i činjenica da ću ponovno zaigrati za Hajduk što mi je bila velika želja. Imao sam ponude i nekih drugih klubova, čak i financijski nešto bolje, ali smatram da ukupno bolje ponude u ovom trenutku od Hajdukove nema. Osjetio sam jednu iznimno pozitivnu priču oko Kluba, a osim onoga u što sam se sam uvjerio prateći Hajduk, mnogo pozitivnih stvari čuo sam i od ljudi s kojima sam razgovarao. Hajduk je veliki klub, ima visoke ambicije, a ja vjerujem da mogu pomoći u ostvarenju tih ciljeva. Želim s Hajdukom napraviti nešto veliko i jedva čekam krenuti s prvim treningom”, kazao je 23-godišnji defenzivni veznjak, stoji na stranicama kluba. Sportski direktor Hajduka Mario Branco prokomentirao je dolazak najnovijeg pojačanja Bijelih… “U kontaktu smo s Josipom već neko vrijeme i na obostrano zadovoljstvo postigli smo dogovor. Radi se o pojačanju za našu momčad, o igraču koji se vraća kući, kojem neće trebati puno vremena za prilagodbu. Prije svega gledamo kvalitetu, a kad se uz to radi o domaćem igraču onda je to dodatni plus. Bio je jedan od nositelja Hajdukove igre i prije nego je otišao, a danas je sigurno još iskusniji i kvalitetniji”, veli Branco pa napominje, “Nećemo raditi nikakvu revoluciju ili velike izmjene u momčadi. Imamo svoje ideje, nastavit ćemo biti aktivni i kreativni na tržištu. Radimo na tome da u skladu s našim mogućnostima osiguramo treneru još kompetitivniju momčad i da ima dovoljno kvalitetnih igrača koji će moći pratiti ritam koji nas očekuje u narednim mjesecima, ali naglašavam da smo zadovoljni s momčadi koju imamo”, za kraj je rekao sportski direktor Bijelih. Josip do sada upisao 33 nastupa za Hajduk (2011/12 – 9 nastupa, 2012/13 – 24 nastupa), a kao 18-godišnjak debitirao je za A reprezentaciju Hrvatske u dvoboju protiv Belgije. Prvi službeni nastup za Bijele upisao je kod trenera Krasimira Balakova 23. studenog 2011. godine u Kup utakmici protiv Zagreba na Poljudu sa 17 godina i 7 mjeseci. Zadnji dvoboj u bijelom dresu odigrao je 12. prosinca 2012. godine, također u Kupu protiv Zeline na Poljudu. Kao osamnaestogodišnjak je iz Hajduka prešao u talijanski Napoli, odakle je odlazio na posudbe u Rijeku i Eibar. Prošlu sezonu 23-godišnji veznjak igrao je za austrijski Red Bull Salzburg gdje je upisao ukupno 28 nastupa (20 u prvenstvu, tri u Kupu i pet u skupini Europske lige) i pritom postigao pet golova te dodao dvije asistencije.