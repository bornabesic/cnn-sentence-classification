Hrvatska ovoga vikenda protiv Argentine igra finale Davisova kupa i to pred svojim navijačima. Zagrebačka publika imat će zadatak dodatno motivirati naše igrače i davati im vjetar u leđa te snagu za osvajanje drugog naslova u ovom prestižnom natjecanju. Teniski svijet danas gleda prema Zagrebu, finale Davisova kupa vrhunac je sezone, a svi očekuju napete mečeve. Jedan od onih koji se osvrnuo na dvoboj Argentine i Hrvatske je Novak Đoković, trenutačno drugi igrač svijeta. – Uvjeren sam da će biti veliko finale. Zašto? Jer su obje reprezentacije odigrale nevjerojatnu sezonu i zasluženo su tu. Presretan sam što su Čilić i Del Potro sa svojim zemljama stigli do finala. Obojica su veliki ljudi i veliki igrači – prenosi Kurir Đokovićeve riječi. Jedan od najboljih tenisača svijeta komentirao je i sustav natjecanja u Davisovu kupu. Smatra da bi se trebao smanjiti broj setova jer je to natjecanje prenaporno. – Ne znam kakva je budućnost ovog natjecanja, ali nešto se mora radikalno promijeniti. Čelni ljudi tenisa žele samo da se promijeni to da se finale igra na neutralnom terenu, ali to nije pametno jer tenisači vole Davis Cup upravo zbog domaćeg terena i domaće publike. Treba smanjiti broj setova, aktualni format nas ubija i sve manje vrhunskih tenisača igra ovo natjecanja – zaključio je Đoković.