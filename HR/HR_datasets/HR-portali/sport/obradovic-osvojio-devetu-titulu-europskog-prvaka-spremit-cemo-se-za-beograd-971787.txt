NAKON što je osvojio svoj deveti naslov prvaka Europe te prvi naslov Fenerbahčea, Željko Obradović bio je vidno zadovoljan… “Sretan sam što sam prvak Europe, ali sam više sretan zbog Fenerbahčea kojemu je to prvi naslov prvaka. Želim se zahvaliti predsjedniku Azizu Yilidrimu koji je svima dao priliku da budu dio ovog velikog kluba. Hvala njemu i upravnom odboru kluba što vjeruju da je sve što radim dobro. Svi smo na istoj stranici. Za osvojiti naslov potrebno je da svi kvalitetno rade u cijelom klubu. Menadžment, moji pomoćnici, liječnici, fizioterapeuti. Svi imaju veliku zasluge za titulu”, rekao je Žoc. Obradović je pohvalio fanatične navijače svoje momčadi koji su oduševili svakog pratitelja košarke: “Svaki kutak Istanbula ima atmosferu kakva je večeras bila u dvorani. Istanbul je košarkaški grad i Fenerbahče ima milijune navijača. Veza koju imamo s navijačima je posebna. Želim im se zahvaliti jer veliki klub ne postoji bez navijača.” Iduće godine će se Final Four održati u Beogradu, a Obradović će tu isto imati poseban motiv: “Iduće godine Final Four će biti u mojoj zemlji Srbiji i u mom gradu Beogradu. Pokušat ću pripremiti sve kako bismo bili u Beogradu na F4.” Žoc će tako pred svojim navijačima imati priliku osvojiti desetu titulu prvaka Europe. Što se tiče MVP.a Uhoda, Obradović je imao samo riječi pohvale: “On zaslužuje biti MVP ovog Final Foura. Imao je valorizaciju 68 u dvije utakmice F4. Ne zanimaju ga koševi, ali može raditi sve što treba. U 25 godina koliko sam trener ne sjećam se mnogo igrača koji su bili fokusirani kao Ekpe.”