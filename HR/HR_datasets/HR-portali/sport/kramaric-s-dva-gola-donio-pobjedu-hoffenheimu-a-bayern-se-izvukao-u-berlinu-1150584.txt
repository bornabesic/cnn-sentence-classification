Andrej Kramarić dvama je pogocima donio pobjedu svom Hoffenheimu u susretu s fenjerašem Darmstadtom (2:0) u 21. kolu njemačkog prvenstva. Hrvatski napadač ušao je u igru u 50. minuti i već u 64., na dodavanje Terrazzina, zatresao mrežu. Konačan rezultat postavio je u trećoj minuti sudačke nadoknade s bijele točke. Krama je dosad zabio 6 golova uz isto toliko asistencija, a njegova momčad nalazi se na sjajnom četvrtom mjestu koje vodi u kvalifikacije za Ligu prvaka. Za Darmstadt je od 57. minute igrao hrvatski napadač Antonio Čolak.   Blizu velikog iznenađenja bila je Hertha, ali zahuktali Bayern, koji je prije nekoliko dana deklasirao u Ligi prvaka Arsenal (5:1), spasio se u šestoj minuti nadoknade pogotkom Roberta Lewandowskog (1:1). Prije toga, u 21. minuti, Vedad Ibišević pogotkom je razveselio domaće navijače. A nakon poraza u Leverkusenu, Eintracht Nike Kovača još jednom je posrnuo. U Frankfurtu ga je nadjačao pretposljednji Ingolstadt (2:0). Sve je danas bilo protiv momčadi hrvatskog stručnjaka. Prvo su gosti poveli golom Romaina Bregeriea u 26. minuti, a ubrzo potom isključen je Eintrachtov igrač - David Abraham (u 34. minuti). Ubrzo nakon toga Kovač je morao raditi i prisilnu izmjenu zbog ozljede Jesusa Valleja. Domaćin je mogao izjednačiti u 56. minuti, ali je udarac Makote Hasebea s bijele točke obranio Ingolstadtov golman nakon čega je Japanac odbijenu loptu poslao u gredu. Jedanaesterac je izborio hrvatski napadač Ante Rebić. Konačan udarac Eintrachtu je u 69. minuti zadao Pascal Gross i to iz jedanaesterca. Werder je slavio u gostima kod Mainza sa 2:0, a Borussia Dortmund je autogolom Brume i pogocima Piszczeka te Dembelea nadjačala Wolfsburg (3:0). >>Talentirani Hrvat fenomenalnom golčinom oduševio Nijemce i postao svjetski hit! 