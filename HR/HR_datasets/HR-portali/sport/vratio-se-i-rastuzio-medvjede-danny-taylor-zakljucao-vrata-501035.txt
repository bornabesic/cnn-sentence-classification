Nakon dvije teško izborene pobjede u gostima, hokejaši Medveščaka poraženi su u Zagrebu 2-0 od Novosibirska. Susret je obilježio bivši golman Medvjeda Danny Taylor, koji je podsjetio publiku u Ledenoj na sve one odlične partije u kojima je branio gol Medveščaka. Pare, Hedberg, Giroux, Glumac i ekipa pokušavali su i pokušavali, ali Danny je jednostavno imao jedan od svojih dana.  U prvoj trećini Medvjedi su izgledali bezidejno. Nije bilo kombinatorike, a rijetke udarce bez problema je branio Taylor. Istina, ni Novosibirsk nije izgledao ništa bolje, ali uspjeli su zabiti. Iskoristili su gosti powerplay i nakon jednog odbijanca Boychuk je pospremio pak u mrežu kraj nemoćnog MacIntyrea. Do kraja trećine nije bilo puno uzbuđenja, i Rusi su s minimalnih 1-0 otišli na odmor. U prethodna tri dvoboja s Medveščakom u Zagrebu nikad nisu uspjeli povesti, sva tri puta su poraženi. Ovaj put to vodstvo su sačuvali do kraja. Zatvorili su se Rusi i pouzdali u Taylora koji ih nije iznevjerio. Drugu trećinu slobodno možemo nazvati "festivalom promašaja Medveščaka". U samo dvije minute dva put su hokejaši Medveščaka izlazili lice u lice s Taylorom, ali put do gola nisu našli. - On je jednostavno sjajan golman. Moramo sakriti udarce bolje, ako on vidi pak da pak ide prema njemu, nije bitno iz koje udaljenosti pucamo, on će to obraniti - rekao je Bolduc.  U posljednjoj trećini ista priča. Hokejaši Novosibirska prepustili su igru Medvjedima, koji nisu znali iskoristiti svoje prilike. Ubrzo su domaći postali frustrirani, što je bila voda na mlin za goste. Sudac je  podijelio par isključenja hokejašima Medveščaka, i igra domaćih je stala.  Jurnuli su Medvjedi na gol gostiju par minuta prije kraja, promašili nekoliko dobrih priika, i primili drug gol.  - Igrali smo protiv odličnog golmana.što smo znali i prije nego što smo stali na led. Ovi porazi su posebno teški kad smo bolja momčad. Moramo se malo odmoriti nakon dugog puta. - rekao je trener domaćih Gordie Dwyer. Medveščak je ovim porazom ostao devet bodova od mjesta koje vode u doigravanje. Sljedeći dvoboj na rasporedu je ovu srijedu, kad u Zagrebu gostuje Novokuznetsk.  