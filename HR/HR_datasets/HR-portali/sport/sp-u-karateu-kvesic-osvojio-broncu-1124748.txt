Anđelo Kvesić osvojio je brončanu medalju na SP u karateu u Linzu u kategoriji +84 kg, pobijedivši u susretu za treće mjesto Harisa Sujkovića iz Bosne i Hercegovine s 3-0.  Od prvog trenutka Kvesić,koji je cijeli tjedan pokazao izvrsnu formu, bio je dominantniji, konkretniji, što se osobito pokazalo sredinom borbe kada je kvalitetnim i efektnim zakucavanjem stvorio prednost od tri boda. U završnoj minuti Kvesić je održavao prednost, u tri navrata spretno i sportski lukavo izbjegao napade suparnika. Na kraju uslijedilo je veliko slavlje za zasad jedino hrvatsko odličje na SP u Linzu.  "Još ne mogu vjerovati da sam osvojio medalju.Osjećaj je stvarno odličan, svi čestitaju, svi su sretni i ponosni, drago mi je zbog toga. Zajedno s izbornikom i svim kolegama iz reprezentacije uspjeli smo stvarno napraviti izvrstan posao. Napokon smo pokrenuli da netko od muških osvoji medalju. Mislim da će sad svima to biti još veći poticaj i motiv", rekao je Anđelo Kvesić, ponosni osvajač bronce u teškoj kategoriji.  "Veliki rezultat, ovo će doista biti dodatni motiv i ostalim dečkima  da još bolje i odgovornije krenemo dalje. Ovo će puno značiti cijeloj ekipi", rekao je izbornik naše reprezentacije u borbama Esad Garibović. Maša Vidić, djevojački Martinović nije uspjela u borbi za brončanu medalju, također u teškoj kategoriji (+68 kg). U zahtjevnoj borbi nadmudrila ju je dosadašnja svjetska vice-prvakinja Iranka Hamideh Abbasli s 2-0. Nakon što je u završnici borbe Abbasli osvojila prvi bod, lakoćom je stigla i do drugog jer je Vidić morala znatno više riskirati, što ju je u konačnici koštalo poraza.  "Stvarno sam mislila da mogu, da imam sva rješenja, ali nije išlo. Nedostajalo je malo da ti bodovi idu do kraja. Moram na tome poraditi", izjavila je razočarana Maša Vidić.  "Unatoč današnjem porazu, vjerujem da smo u Maši Vidić dobili pravu i iskusnu natjecateljku i za iduće razdoblje koja će svoju glavnu riječ imati, uvjeren sam u to, na Olimpijskim igrama u Tokiju", riječi su predsjednika Hrvatskog karate saveza i glavnog tajnika Europske karate federacije Stjepana Čelana, koji je na upit o medalji Anđela Kvesića dodao: "Anđelo jednostavno ima te sposobnosti i kvalitetu, jako mi je drago da je to dokazao". Sutra se hrvatska ženska reprezentacija u katama (Vlatka Kiuk, Mihaela Petrović, Nika Jukić) bori za ekipnu broncu protiv Italije. 