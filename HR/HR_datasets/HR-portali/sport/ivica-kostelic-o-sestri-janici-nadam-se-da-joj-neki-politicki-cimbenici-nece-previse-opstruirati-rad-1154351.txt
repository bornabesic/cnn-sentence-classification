Nedavni penal u Vinkovcima na utakmici Cibalije i Dinama ponovno je dignuo buru u hrvatskom nogometu, a jedna od najvažnijih osoba, državna tajnica Ureda za sport Janica Kostelić ponovno je postala jedna od najspominjanijih osoba. Komentirajući njezin angažman u politici njezin brat i jedan od najboljih hrvatskih sportaša Ivica Kostelić gostujući u emisiji Veto Sanjina Španovića na N1 televiziji rekao je da što se tiče kritika i sumnji na njegovu sestru najlakše biti kritičar i "to posebno iz pozicije koja ne donosi nikakvu odgovornost". - Velika većina kritičara ne nosi nikakvu odgovornost za svoje kritike. Odgovornost Janice ovisi s kakvim ljudima može raditi. Morate znati da je Janica samo kotačić, jedan dio sustava. Dobro je da je jedan sportski odličnik kao što je ona došao u taj sustav jer u svakom slučaju i društvo i sportski odličnici sami trebali pridonositi društvu u sferi svojih interesa, svojeg ranog okruženja. Janica je bila sportašica i ostala je u sportu. Bilo bi puno lošije da bude tu netko bez tog iskustva na toj poziciji. Uspješnost tog cijelog sustava ovisi o tome da nađete prave ljude da budu na prvim mjestima. To generalno nije lak posao - rekao je Ivica Kostelić. Upitan boji li se da mu sestra postane od jedne ikone nacije neomiljenih zbog neuspjeha u politici rekao je da nema tog strana i da po njemu "ima nešto veličanstveno i vrlo pozitivno u tome da takav jedan sportski odličnik želi pokušati pridonijeti svome okruženju". - Kad su Perzeja pitali želi li biti Bog ili smrtnik, on je odabrao biti ovo drugo. Isto tako i Janica, mogla je biti Bog do kraja života, ali je pristala biti smrtnik. To znaci da čovjek nije sebičan i ima nešto veličanstveno u tome - rekao je Ivica Kostelić u emisiji Veto. Upitan što je pomislio kada mu je sestra rekla da će upustiti u političke vode odgovorio je kako joj je rekao da ju podržava, kao i u svakoj njezinoj odluci. - Mislio sam si da to njoj predstavlja jedan izazov, ja osobno to nikad ne bih mogao raditi. Ona ima veliku energiju i prema onom što sam vidio ona to radi s velikom energijom i jako je motivirana i nadam se samo da joj nekakvi politički čimbenici neće opstruirati rad ili bolje rečeno, neće previše opstruirati rad jer je ne treba očekivati da će politika biti potpuno izvan toga - rekao je Ivica Kostelić koji smatra da on nije kompetentan da govori o stanju u hrvatskom sportu. Cijeli intervju s Ivicom Kostelićem u kojem je osim sestrinog angažmana progovorio o tome kako gleda na svoj život s ozljedama i boli, svojoj fascinaciji povijesti i ratovima, ali svojim putovanjima, kao i je li došao do kraja karijere gledajte večeras u emisiji Veto Sanjina Španovića u 20h na N1 televiziji. >> Janica pisala Šukeru: 'HNS se mora držati Zakona o sportu!'