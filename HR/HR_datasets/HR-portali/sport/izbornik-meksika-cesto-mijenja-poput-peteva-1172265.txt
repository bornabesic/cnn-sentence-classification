Čovjek bi pomislio da je odavno u nogometnoj mirovini, no Rafael Rafa Marquez (38) i dalje igra. Ne samo da igra nego je i dalje reprezentativac i kapetan Meksika. Donedavno se činilo da je stigao kraj njegove bogate karijere jer imao je ozbiljnih problema s leđima i zbog toga morao na operaciju. I Rafa se vraća No, iskusni se kapetan nije predao, odradio je operaciju, oporavio se i od prije nekoliko dana normalno trenira s reprezentacijom Meksika te se sprema za prijateljske susrete s Hrvatskom i Irskom u SAD-u, što će Meksikancima poslužiti kao priprema za nastavak kvalifikacija za SP. Meksiko je u kvalifikacijama vodeći, nakon četiri utakmice ima deset bodova. Hrvati se Marqueza baš i ne sjećaju po dobru, na Svjetskom prvenstvu u Brazilu, u Recifeu u lipnju 2014. godine, zabio je Hrvatskoj, te otvorio put ka konačnoj pobjedi Meksika. Bio je u skoku viši od Ćorluke i zabio za 1:0 u konačnoj 3:1 pobjedi Meksika, koja je tako reprezentaciju Nike Kovača poslala kući. Iako je Rafa Marquez ikona reprezentacije koja je svoju karijeru gradila od meksičkog Atlasa, preko Monaca, Barcelone, New York Red Bulla, Verone i onda se vratio u svoj Atlas, prvo i najzvučnije ime je Chicharito, suigrač Tina Jedvaja u Bayer Leverkusenu koji iza sebe ima nastupe za klubove kao što su Manchester United i Real Madrid. Izbornik im je Kolumbijac Za Bayer je ove sezone odigrao 36 utakmica, 13 puta je bio strijelac i Jedvaj zna da će ga on i ostalo kockasto društvo morati dobro paziti. Ovaj 28-godišnji napadač upisao je već 90 utakmica za svoju zemlju. Iako, to ne znači da će igrati protiv Hrvatske iako je spreman za utakmicu. Naime, izbornik Meksika Juan Carlos Osorio, inače Kolumbijac, ima sličan način rada kao primjerice Ivajlo Petev u Dinamu. Nikad ne možete pogoditi tko će igrati, obilježje rada su mu rotacije igrača. – Ja odgovaram za rad reprezentacije, tako da ja i donosim odluke. Više vjerujem u momčad nego u pojedince, a rotacije su nužne i donijele su nam puno toga dobroga - filozofija je izbornika Meksika Juana Carlosa Osorio. Stoga, pitanje je tko će igrati protiv Hrvatske, a tko protiv Irske 1. lipnja.