Odigrano je i posljednje, 26. kolo košarkaške A-1 lige nakon kojeg smo doznali parove četvrtfinala, ali i drugog putnika u niži rang natjecanja. I prije posljednjeg kola bilo je jasno kako će Kvarner od iduće sezone biti drugoligaš, a Riječanima se pridružila Gorica koja je u zadnjem kolu izgubila od Zagreba 95-98. Hermes Analitica se spasila pobjedom protiv Zaboka 88-83. Cibona je u zadnjem kolu pobijedila Split 76-70. Gosti su ovim porazom ostali bez 'jedinice', koja je pripala Šibeniku nakon gostujuće pobjede protiv Cedevite 69-64. Cibonu su do pobjede predvodili Luka Žorić sa 22 koša i 11 skokova, te Nebojša Joksimović sa 13 koševa. Kod gostiju najefikasniji su bili Goran Filipović sa 21 poenom i Henrik Širko sa 15 koševa. Poraz Splita iskoristio je Šibenik koji je pobijedio Cedevitu 69-64 i prvi dio sezone zaključio na prvom mjestu. Roko Badžim sa 18 i Miralem Halilović sa 15 koševa predvodili su goste, dok je kod Cedevita najefikasniji bio Filip Krušlin sa 11 koševa. Zadar je bez suviše problema porazio Alkar 101-67. Sinjani su u prošlom kolu osigurali prvoligaški ostanak pa im ova utakmica nije bila previše važna. Kod Zadra najefikasniji su bili Jakov Vladović sa 13 i Toni Jelenković sa 12 koševa. Kod Alkara najefikasniji je bio Nikola Gaurina sa 15 koševa. Hermes Analitika je na gostovanju pobijedila Zabok 88-83, pa je Gorica porazom u Trnskom od Zagreba 95-98 ispala. Kod Zagreba je sjajan bio Pavle Marčinković sa 32 koša, dok je najbolji kod Gorice bio Marko Petrović sa 28 poena. U četvrtfinalu će igrati Šibenik - Zagreb, Split - Vrijednosnice Osijek, Jolly - Cedevita, te Cibona - Zadar. 