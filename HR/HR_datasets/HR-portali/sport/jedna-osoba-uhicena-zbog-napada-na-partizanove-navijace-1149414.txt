Zagrebačka policija uhitila je jednu osobu koju sumnjiči da je s više nepoznatih osoba u nedjelju sudjelovala u napadu na navijače beogradskog Partizana, pri čemu je lakše ozlijeđena jedna osoba.  Policija ne tretira taj napad kao navijački sukob, ali je potvrđeno da je napad povezan s košarkaškom utakmicom odigranom u nedjelju između Cedevite i Partizana u Zagrebu. Prema policijskom izvješću, više nepoznatih osoba je u nedjelju oko 21,20 sati u kafiću na Trgu Krešimira Ćosića napalo pet bosanskohercegovačkih državljana, a zatim i 25-godišnjeg zaposlenika koji je pokušao spriječiti sukob. Jedna je osoba privedena na kriminalističko istraživanje, dok je ozlijeđenom 37-godišnjaku pomoć pružena u KBC Sestre milosrdnice, gdje je utvrđeno da je lakše ozlijeđen, izvijestila je u ponedjeljak zagrebačka policija.  Napad se po pisanju medija dogodio 45 minuta nakon utakmice, kada je desetak huligana napalo navijače Partizana.  Hrvatska predsjednica u ponedjeljak je osudila svaki oblik nasilja i nesnošljivosti, te sukladno tome i premlaćivanje 18-godišnjeg azilanta u Karlovcu, huliganski napad koji se dogodio nakon košarkaške utakmice između Cedevite i Partizana te vandalski čin bacanja suzavca u noćni klub u Zagrebu. >>Huligani napali simpatizere Partizana u kafiću u sklopu Doma sportova: Letjele krigle, ima razbijenih glava 