Anthony Joshua postao je novi teškaški prvak ujedinivši tri pojasa - IBF, IBO i WBA.  - Kao što sam rekao, nisam savršen, ali se trudim. 19-0 u tri i pol godine... Ostaviš ego prije nego što uđeš u ring i poštuješ svojeg protivnika. Vladimir je uzor u ringu i izvan njega - rekao je novi teškaški vladar Anthony Joshua pa nastavio: - Malo sam emocionalan jer znam da postoje ljudi koji sumnjaju u mene. Ali idem dalje. Kad prođeš sve rovove, saznaš tko si zapravo. Zatim se obratio Tysonu Furyju iz ringa. Bio je to odgovor na Furyjevu jučerašnju prozivku kada je Irac pozvao Joshuu na "najveći britanski meč u povijesti". - To je to što je, napravio sam sve kako treba i pobijedio sam. Pobijedio sam sa srcem. Tyson Fury, jesi spreman?! Je li to što si htio vidjeti? Volim se boriti i Tyson, želim ovim ljudima pružiti još jednu boksačku večer kao ovu. Zatim je spomenuo i Klička. - Želim zahvaliti vama koji ste ovdje. Vas 90 tisuća koliko je došlo. Želim reći koliko imam poštovanja prema protivniku. U pogledu boksačkog "Hall of famea", on (Kličko) je napravio sve što je trebalo i imam samo ljubav i poštovanje za njega. 