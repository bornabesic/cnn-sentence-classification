Foto: Getty Images / Guliver Image SERGIO RAMOS, iako mu je tek 31 godina, prava je nogometna legenda već sad. Fantastični branič Real Madrida osvojio je sve najveće trofeje i to više puta. S klubom iz Madrida četiri puta slavio je u Primeri, uz tri Lige prvaka, te po dva Kupa kralja, europska i španjolska Superkupa, a s reprezentacijom je postao prvak svijeta 2010. te Europe 2008. i 2012. godine. No, osim po sjajnim nastupima, kapetan Reala i veliki prijatelj Luke Modrića, poznat je i po nekim velikim gestama, a ponovno je svoju veličinu pokazao nakon finala u Cardiffu, gdje je njegova momčad razbila Juventus s 4:1 i obranila titulu prvaka Europe. Ramos se nakon utakmice fotografirao sa svojom djecom, a prve riječi poslije povijesnog uspjela bile su maestralne... "Dio svega ovoga posvećujem svom prijatelju Francescu Tottiju", ispalio je Ramos i oduševio sve nogometne romantike.  Poznato je kako su Ramos i Totti jako dobri prijatelji, pa je tako legenda Rome uoči svoje oproštajne utakmice nedavno protiv Genoe poslala svoje specijalne kopačke svojim prijateljima, među kojima je bio i kapetan Reala. No, ovo nije prvi put da neki igrač s Pireneja napravi ovakav potez. Nakon osvajanja Lige prvaka s Barcelonom u Rimu 2009. godine, gdje je svladao Manchester United s 2:0, Pep Guardiola je titulu europskog prvaka posvetio ikoni Milana Paolu Maldiniju, koji je te sezone završio nevjerojatnu karijeru. Sam Maldini nakon toga je rekao kako je to bila jedna od najljepših gesta koje je doživio u životu i zahvalio se današnjem strategu Manchester Cityja.  A, zbog takvih stvari postoje nogometne legende, što Ramos već sada svakako jeste.