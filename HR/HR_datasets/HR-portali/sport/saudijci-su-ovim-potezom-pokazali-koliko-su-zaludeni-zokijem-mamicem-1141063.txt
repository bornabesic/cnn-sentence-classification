Bivši Dinamov trener Zoran Mamić (45) nakon samo pola godine uspio je zaluditi navijače svoga Al-Nassra, ali i svoje poslodavce. Da to nije samo pusta riječ dokazuje i činjenica da su mu već ovih dana ponudili novi ugovor i žele ga zadržati barem do 2018. godine. Zoki je odlično postavio igru svoje momčadi, a niže i dobre rezultate. Trenutačno se nalazi na trećoj poziciji u prvenstvu, nakon 15 kola ima 32 boda, samo pet manje od vodećeg Al-Hilala. Uz to, napravio je pravi podvig ušavši u finale Prinčeva kupa nakon što je krajem prosinca u polufinalu u gostima (2:0) svladao gradskoga suparnika Al-Hilal, najbogatiju i najmoćniju saudijsku momčad, na čijoj klupi sjedi slavni argentinski trener Ramon Diaz. Finale igra protiv Al-Ittihada 17. veljače, a taj će dvoboj dočekati i puno mirnije jer će već imati potpisan nastavak suradnje, kao što će sigurno imati i više samopouzdanja znajući da klupska vrhuška cijeni njegov rad. 