Philadelphia, budući klub Darija Šarića, po treći je put zaredom pobjednik lutrije za NBA draft i pretpostavlja se da će se Sixersi u draft noći odlučiti za krilo Brandona Ingrama. U tom slučaju već brendirani Australac Ben Simmons završio bi u Lakersima, kako on to i priželjkivao, dok bi trećerangirani Boston Celticsi uzeli Dragana Bendera po čemu bi ovaj 18-godišnji Čapljinac postao najviše rangirani Hrvat na nekom NBA draftu. Kao treći izbor ovogodišnjeg drafta Bendera vidi većina specijaliziranih portala pa tako i nba.com odnosno draftexpress. Zanimljivo je da bi po procjenama istih NBA kroničara u Celticsima trebao završiti i 19-godišnji cibos Ante Žižić, a da bi od njega za nijansu bolje plasiran trebao biti bivši cibos, sada igrač srpskog Mega Leksa, Ivica Zubac. Naime, njega draftexpress.com vidi kao 22. izbor koji pripada Charlotte Hornetsima, vlasnika Michaela Jordana, dok ga nba.com projicira na 19. mjesto i u majici Denver Nuggetsa. A to s Nuggetsima bilo bi poprilično znakovito jer je riječ o klubu koji je u posljednje dvije godine doveo dva centra iz ABA lige, najprije Jusufa Nurkića iz Cedevite, a potom i Nikolu Jokića iz Mega Leksa. I za Zubca i za Žižića se kaže da bi sljedeće godine mogli biti bolje plasirani za 10 do 15 mjesta što posebice vrijedi za Zubca koji je ove sezone premalo igrao i premalo je viđen. Za obojicu bi, pišu Amerikanci, bilo najbolja opcija "draft-and-stash" što znači da nakon što budu draftirani ostanu još barem sezonu u Europi. To bismo mi mogli reći i za Dragana Bendera, no mlađahni igrač Makabija ima puno bolju prognozu koja seže do toga da bi jednog dana mogao postati jedan od vodećih NBA igrača, pa će on gotovo sigurno odmah preko Atlantika. Po nbadraft.netu Bender bi kao četvrti mogao završiti u Phoenix Sunsima, čiji je skaut Emilio Kovačić, i koji su poprilično zagrizli za Dragana. Po njihovim procjenama Žižić bi bio tek 47. izbor i to kao suigrač Hezonje u Orlandu, dok Zubca u dvije runde nitko ne bi izabrao u što je teško povjerovati s obzirom na jaku kampanju i brojne kontakte njegova srpskog menadžera Miška Ražnatovića. >>Cavsi devetom pobjedom u nizu u doigravanju poveli protiv Toronta