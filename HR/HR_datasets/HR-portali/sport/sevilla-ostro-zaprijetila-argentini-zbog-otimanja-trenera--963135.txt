Foto: Getty Images/Guliver Image  ŠPANJOLSKI mediji najavili su kako bi Sevillin trener Jorge Sampaoli (57) na koncu sezone mogao preseliti na klupu Barcelone, ali sve je izglednije da će argentinski stručnjak karijeru nastaviti u nekom od engleskih klubova ili na klupi argentinske reprezentacije. "Nadam se kako ću dobiti priliku raditi u Engleskoj. Želio bih se okušati u ligi u kojoj rade neki od najboljih stručnjaka na svijetu", poručio je Sampaoli. Na Otoku nagađaju kako bi njegov novi klub mogao biti Arsenal. Topnici ove sezone bilježe očajne rezultate i sve se glasnije spominje odlazak Arsenea Wengera koji je u klubu već 21 godinu. "Želio bih svoje iskustvo i znanje prenijeti u Englesku", dodao je. Sampaoli je u lipnju 2016. preuzeo Sevillu, međutim čini se kako je izgubio motive u Primeri. "Ja sam zahvalan Sevilli. Međutim, Primera ima tri ekipe koje su daleko iznad svih. Teško je raditi kada je to lice stvarnosti. Rođeni ste sa željom za pobjede, ali zbog naše ograničene financijske moći teško se boriti za naslov prvaka. Mi smo do sada imali najbolju sezonu u povijesti kluba kada govorimo o prvenstvu, a to nije dovoljno", poručio je 57-godišnji Argentinac. Sampaoli se u posljednje vrijeme spominje i kao mogući novi izbornik argentinske vrste. Edgardo Bauza je u ponedjeljak dobio otkaz nakon slabih rezultata u kvalifikacijama za Svjetsko prvenstvo 2018. godine u Rusiji. Bauza je Gauče preuzeo u kolovozu prošle godine naslijedivši Gerarda Martina, a u osam utakmica ostvario je tri pobjede, dva remija i tri poraza, što je Argentince gurnulo na peto mjesto, ono koje ne vodi direktno u Rusiju. Kap koja je prelila čašu argentinskih čelnika bio je poraz u Boliviji (0:2). Argentinski mediji navode kako su čelnici AFA-e spremni platiti Sevilli milijun i pol eura odštetne klauzule kako bi doveli Sampaolija. Sevilla je odgovorila Argentincima da su njihovi kontakti s popularnim trenerom manjak poštovanja te da će poduzeti pravne korake kako bi se zaštitili. Ugovor sa Sampaolijem imaju do 2018. godine. Sevilla je poslala pismo argentinskom savezu i poručila mu da dvaput promisli prije sljedećeg koraka.