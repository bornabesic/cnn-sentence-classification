VEĆ NAKON prve četvrtine bilo je +17, u jednom trenutku čak i +41 pa je druga utakmica finala Zapadne konferencije završila 136:100 za razigrane Golden State Warriorse. Bez otprije ozlijeđenog Tonyja Parkera i bez Kawhija Leonarda koji je stradao u prvoj utakmici, San Antonio Spursi nisu imali baš nikakve šanse protiv strašnih Warriorsa koji su šutirali tricu blizu 50 posto, a baš svaki od 13 igrača zabio je barem dva koša. Gregg Popovich odustao je od utakmice 15 minuta prije kraja kad je na parket poslao kompletno rezervnu petorku. Na kraju je Curry utrpao 29, McCaw 18, a Kevin Durant 16 koševa. Najbolji kod Spursa bio je Simmons s 22 koša, iako mu to neće biti nikakva utjeha. Treća utakmica igra se u noći na nedjelju u Texasu, a za taj susret trebao bi biti spreman ozlijeđeni Leonard. NBA doigravanje, finale Zapada: Golden State - San Antonio 136:100 Warriorsi vode 2:0 u seriji.