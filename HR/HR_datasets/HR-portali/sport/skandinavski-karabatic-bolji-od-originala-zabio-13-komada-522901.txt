Hrvatska ih kao domaćin ne mora igrati, ali kvalifikacije za Europsko rukometno prvenstvo u siječnju itekako se igraju. I svašta se događa. Pa je tako, primjerice, jedna Norveška tamo u studenom izgubila u gostima kod Litve (?!), nakon toga otišla na Svjetsko prvenstvo, uzela srebro i negdje usput se pretvorila u - strašnu momčad! Dokaz? Pitajte Francuze... Čak 13 utakmica u nizu dobila je momčad koju nazivamo Les Experts, uključujući i sve na SP-u na svom terenu, pa tako i onu finalnu protiv, sjećate se, Norveške. Serija je stala u dvorani Oslo Spektrum, protiv jedne nove sile u svjetskom rukometu, što Norveška definitivno jest. Sa sjajnim kolektivnom, s vrhunskim trenerom Christianom Bergeom na klupi, s čudesnim Torbjørnom Bergerudom na golu i, prije svega, sa fenomenalnim Sanderom Sagosenom. Dečko iz Trondheima ima 21 godinu, i dalje je igrač danskog Aalborga, u koji je došao 2014. iz norveškog Hasluma. A od ovog ljeta nosit će dres moćnog PSG-a. Možda mu je baš to, činjenica da ide u Francusku od iduće sezone, bio dodatan motiv u ovoj utakmici, jer bio je doslovno briljantan. Utrpao je Francuskoj, o čijoj obrani postoje mitovi i legende, čak 13 golova! A za to je potrošio samo 18 lopti. Usput je podijelio i nešto asistencija, igrao obranu, vukao ludo brzu norvešku kontru i polukontru... S razlogom ga zovu "skandinavskim Karabatićem". Ovaj put je, u pobjedi Norveške 35-30, potpuno zasjenio čovjeka koji je obilježio posljednje rukometno desetljeće, igrača s kojim ga uspoređuju. Nikola Karabatić zabio je dva gola - najbolji Francuz bio je Remili sa sedam - a Sagosen 11 više... Nema taj mali Sander karabatićevsku balkansku prgavost, sportski bezobrazluk, on je više od svega "mašina" na terenu, ali igraju na istim pozicijama, slične su konstitucije, obojica su vrhunski u oba smjera... Nema sumnje, Sagosen će biti jedan od igrača koji će obilježiti sljedeće rukometno desetljeće. Kvalifikacije se, inače, igraju u sedam skupina, a na EP-u u Zagrebu, Splitu, Varaždinu i Poreču bit će dvije prvoplasirane momčadi iz svake. Norvežani i Francuzi nisu upitni, s njima su još Litva i Belgija, ali neizvjesnosti ima sasvim dovoljno. Najveća gužva je u skupini 2, u kojoj su Poljaci nakon dva kola bez ijednog boda. Ispred njih su Srbija, Rumunjska i Bjelorusija, a samo dvoje mogu dalje... 