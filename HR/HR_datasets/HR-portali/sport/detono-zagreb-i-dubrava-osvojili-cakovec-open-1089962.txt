Detono Zagreb još je jednom potvrdio dominaciju i osvojio prvo mjesto na turniru u rukometu na pijesku Čakovec Open, prvom od tri turnira Prvenstva Hrvatske, piše Bhc. U finalu su, u napetoj utakmici, snage odmjerili s ekipom Dubrave, a nakon 1:1 u setovima, o pobjedniku se odlučivalo u raspucavanju. U ženskoj konkurenciji, Dubrava je bila uvjerljivija od ekipe Kontesa Nera i zauzela prvo mjesto. Čakovec je u protekla dva dana bio domaćin prvog od tri turnira Prvenstva Hrvatske u rukometu na pijesku na kojem je sudjelovalo devet ekipa u muškoj i četiri ekipe u ženskoj konkurenciji. Među prve tri momčadi u muškom dijelu Prvenstva, svoje mjesto našli su Detono Zagreb, koji je osvojio prvo mjesto, zatim Dubrava na drugom te domaćin Čakovec na trećem mjestu. U ženskoj konkurenciji, najbolja je bila Dubrava iza koje su stale Kontesa Nera i Detono Zagreb. Žensko finale prošlo je bez prošlogodišnjih finalistica, Detona Zagreb, koje su osvojile treće mjesto protiv ekipe iz Sesveta, dok su se u finalu susrele Dubrava i Kontesa Nera. Dubrava je pobijedila s 2:0 u setovima (13:10, 16:12). - Utakmica je bila jako napeta, ali srećom nismo morale ići u raspucavanje. mislim da bi pobijedile i u tom slučaju, ali ovako je bolje. U Ivaniću i Zagrebu očekujem veću konkurenciju i ravnopravniju borbu, ali se nadam da ćemo mi ostvariti jednak rezultat kao i danas - prokomentirala je Dorotea Prevender nakon utakmice. U muško finale plasirao se Detono Zagreb i Dubrava, a u napetoj utakmici, koja je završila raspucavanjem, pobijedio je Detono s 23:22, 14:15 i 9:6 u setovima i tako obranio naslov prvaka. Nakon što su Detonatori tijesno, s jednim pogotkom razlike, osvojili prvi set, Dubrava je u drugom izjednačila te su odlučivali penali. Ključna je bila obrana Davida Henigmana, koja je donijela pobjedu Detonu. - Prije svega, jako dobra utakmica i moram čestitati Dubravi na tome kako su odigrali. Da budem iskren, očekivali smo da ćemo u finalu susresti Sesvete, ali oni su napravili pogrešku i ispali ranije. Mislili smo da će nam tako biti lakše, ali Dubrava nas je iznenadila i moram im još jednom čestitati na odličnoj utakmici - zaključio je Detonov Ivan Jurić. Treće mjesto u muškoj konkurenciji osvojila je domaća ekipa, BHC Čakovec svladavši ekipu Sokol s 2:0 u setovima (13:12, 17:14). - Sretni smo jer prošle sezone nismo uspjeli osvojiti niti jedno od prva tri mjesta u Prvenstvu Hrvatske. Sada smo se, nadam se, vratili na te pobjedničke staze, a i osvojili smo to treće mjesto kod kuće, tu u čakovcu i zato smo posebno sretni. U Ivaniću i Zagrebu se nadamo borbi za prva tri mjesta - rekao je Karlo Korent iz ekipe BHC Čakovec. U ženskoj konkurenciji treće mjesto zauzela je ekipa Detono Zagreb, koja je pobijedila ekipu iz Sesveta s 2:1 u setovima (14:15, 22:19, 6:4). Sljedeći vikend, od 10. do 12. lipnja, u Ivanić-Gradu održat će se drugi turnir Prvenstva Hrvatske, Ivanić Open 2016 nakon kojeg slijedi Zagreb Open 2016, od 16. do 19. lipnja.