Rukometaši Francuske prvi su finalisti Svjetskog rukometnog prvenstva. Na domaćem parketu, pred 16.000 gledatelja, svladali su u polufinalu Sloveniju sa 31:25. Junaci pobjede bili su vratar Vincent Gerard koji je upisao 16 obrana, te Nedim Remili koji je postigao šest pogodaka, svih šest u drugom poluvremenu polufinala. Kod Slovenije istaknuli su se Matevž Skok sa deset obrana, te Jure Dolenec sa pet pogodaka. - Nismo mogli ništa. Ne uz ovakvu našu igru, a nismo igrali maksimalno. Kad bismo se malo približili onda bi njihov vratar obranio nekoliko lopti i iz kontri bismo dobivali lake pogotke – rekao je Veselin Vujović, izbornik Slovenije. Koga vidite u finalu? - Iskreno, volio bih da to bude Hrvatska. Sad kad ste došli do polufinala, imate veliku šansu da svladate Norvežane. Isto bih volio da i mi osvojimo broncu pa bi to bio potpuni uspjeh rukometa s ovih naših prostora. Mislim da će Francuska bez problema osvojiti zlato na svom parketu, bez obzira s kim će igrati u finalu. Naravno, nisam sad nešto pametniji kada sam to rekao jer se i prije SP-a znalo da su oni prvi favoriti – rekao je Vujović.  