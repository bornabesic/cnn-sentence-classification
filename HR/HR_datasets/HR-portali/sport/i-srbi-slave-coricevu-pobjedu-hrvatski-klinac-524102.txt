Hrvat igrao za Đokovića, Klinac iz Hrvatske izbacio prvog igrača svijeta, Supertalentirani Borna i sunovrat Murraya... To su samo neki od naslova vodećih srpskih portala nakon Ćorićeve pobjede u Madridu. - Borna je završio posao za 85 minuta, rutinski! Da Andyjeva bruka bude veća, Ćorić je u glavni ždrijeb došao kao 'lucky loser'. Murray je nastavio s posrtajima u 2017. i Đoković sad ima šansu smanjiti razliku - piše Kurir. Murray je ispao u trećem kolu turnira na kojem je lani došao do finala pa je izgubio 510 bodova. Ako Novak Đoković, koji je četvrtfinale izborio preko Feliciana Lopeza, osvoji turnir, približit će se Škotu, neznatno, ali i to se broji. Andy vodi s 11.270 bodova, Đoković ima 7085. No nekako se čini da se Đoković vraća u onu staru formu kad je bio nepobjediv, dok Murray sve više pada u formi.  Borna je prvi 'lucky loser' u 16 godišnjoj povijesti Madrida koji je stigao do četvrtfinala. U gornjem je dijelu ždrijeba, dok je Đoković dolje. Ako prođu svoje prepreke, mogli bi se sastati u finalu.  