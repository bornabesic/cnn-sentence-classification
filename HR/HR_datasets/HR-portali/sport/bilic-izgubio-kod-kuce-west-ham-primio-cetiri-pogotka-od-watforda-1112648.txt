U 4. kolu engleske lige Arsenal je na Emiratesu u posljednjim minutama utakmice izborio pobjedu od 2:1 protiv Southamptona. Arsene Wenger je od prve minute  u igru gurnuo dva nova pojačanja - Lucasa Pereza koji je uzeo mjesto Olivieru Giroudu u vrhu napada i Shkodranu Mustafiju u obrani, piše Goal.  Southampton je stigao do vodstva u 18. minuti igre nakon slobodnjaka Dušana Tadića. Lopta se odbila od okvir gola pa od Petra Čecha u mrežu Arsenala. Izjednačio je nakon samo 11 minuta Laurent Koscielny koji je nakon kornera Santija Cazorle odbijenu loptu pospremio u mrežu za 1:1.  Rezultat se do samoga kraja nije mijenjao, ali su i Arsenal i Southampton drugom poluvremenu imali prilike za pogotke. Kod topnika su neprecizni bili Hector Bellerin i Alexis Sanchez, dok je kod gostiju najbolju priliku imao Shane Long. Konačnih 2:1 je u sudačkoj nadoknadi s bijele točke postavio Santi Cazorla. Zanimljivo je da Alexis Sanchez nije krenuo od početka nego je ušao s klupe u 62. minuti umjesto Oxlade-Chamberlaina. U istoj je minuti umjesto Lucasa zaigrao i Olivier Giroud. Tottenham je sa sigurnih 4:0 slavio na gostovanju kod Stoke Cityja, a odličan je bio Son Heung-Min s dva pogotka i asistencijom. Južnokoreanac je sjajno poslijepodne započeo u 41. minuti nakon asistencije Christiana Eriksena. Isti je dvojac zaslužan i za drugi pogodak u 57. minuti. Samo tri minute kasnije je Dele Alli povisio na 3:0, a nakon dva pogotka u 71. minuti Heung-Min Son upošljava Harryja Kanea za konačnih 4:0. West Ham je nastavio s porazima, a neočekivano je na Olimpijskom stadionu s 4:2 slavio Watford. Gledali smo sjajno prvo poluvrijeme u kojemu su pala čak četiri pogotka, ali Slaven Bilić nije odradio dobar posao u svlačionici na poluvremenu jer su njegovi igrači u nastavku primili još dva pogotka. U prvom je dijelu u dresu West Hama odličan bio Michail Antonio koji je nakon dvije asistencije Dimitrija Payeta zabijao u petoj i 33. minuti igre.  U samom finišu poluvremena, gosti uspijevaju izjednačiti. Odion Ighalo je u 41. minuti smanjio prednost, a na 2:2 je sjajnim udarcem u same desne rašlje poravnao Troy Deeney. Etienne Capoue u 53. i Jose Holebas u 63. minuti su bili strijelci golova koji su Watfordu osigurali tri boda. Crystal Palace je pobjedom od 2:1 uzeo tri boda na gostovanju kod Middlesbrougha. Prvijenac za Crystal postigao je Christian Benteke. Mrežu je zatresao u 16. minuti za 1:0 snažnim udarcem glavom. Izjednačio je Daniel Ayala u 38. minuti, a pobjedu gostima je osigurao Wilfried Zaha u 47. minuti igre. Burnley je odigrao 1:1 s Hull Cityjem . Steven Defour je odličnim udarcem iz daljine u 72. minuti Burnleyu osigurao vodstvo, a izjednačio je Snodgrass u petoj minuti sudačke nadoknade. Bournemouth je slavio protiv WBA s 1:0. Strijelac je bio Callum Wilson u 79. minuti. 