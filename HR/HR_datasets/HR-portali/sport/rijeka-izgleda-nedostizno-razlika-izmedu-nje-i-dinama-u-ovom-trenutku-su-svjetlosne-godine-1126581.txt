Sa strahom je došao Dinamo u Park mladeži, za njih najneugodniji travnjak u Hrvatskoj ligi. Naime, Split je u posljednje četiri sezone tri puta pobijedio Dinamo što nije uspjelo nikome u HNL-u. Svaki put “crveni” su slavili s 1:0, uspjelo je to Zoranu Vuliću (strijelac je bio Ante Rebić), Stanku Mršiću (gol je postigao Mate Bilić) i Goranu Sabliću (pogodak pobjede zabio je Petar Franjić). Nespremni Duka Međutim, ti dani samo su snovi za Split, koji je trenutačno posljednjeplasirana momčad lige, nije to više ni sjena kluba koji je prije nekoliko godina bio na korak do plasmana u Europsku ligu i kvalitetom se pokušavao približiti Dinamu, Rijeci i Hajduku. Sada se Split bori za goli život, a protiv Dinama mora igrati klasični bunker i nadati se velikom danu svog vratara. Trener Vjekoslav Lokica stavio je petoricu u zadnju liniju, nije ni mogao drukčije. Za dvoboj sa Zagrepčanima Lokica je aktivirao i Miloša Vidovića, koji je zbog ozljede jagodične kosti igra s maskom, ali ništa nije pomoglo. Jednostavno, razlika u kvaliteti je prevelika... S druge strane, Ivajlo Petev zaigrao je u standardnoj formaciji 4-2-3-1, voli bugarski strateg varijantu s dva zadnja vezna, a ponovno je konce igre dao u ruke Anti Ćoriću. na lijevom beku našao se Matel, Josip Pivarić osjetio je smetnje prije utakmice u Ahilovoj tetivi (nije upitan za reprezentaciju) pa je završio na klupu. I to je bio jedan od ključnih detalja pri Dinamovu pogotku odluke (1:0). Naime, gol je u 17. minuti postigao Petar Stojanović, koji ne bi ni igrao da je Pivarić zdrav. Ovako je Matel, planirani desni bek, išao na lijevu stranu, a mjesto u početnoj momčadi našao je Stojanović. Baš on je u 17. minuti planirao ubaciti pred vrata Split, lopta mu je malo prešla preko nogu i otišla prema vratima. Tamo je bio nespremni Duka, nije se ispunila želja Lokice da mu vratar ima veliki dan, i praktički loptu ubacio u mrežu. Dinamo je igrao koliko je bilo dovoljno, odnosno bio je to nastavak neuvjerljivih predstava kakve prvak države prikazuje u posljednje vrijeme. Nije Petev napravio neke velike pomake. Iznenadio je Petev komentarom utakmice. – Ušli smo u utakmicu ozbiljno, igrali smo odlično u prvom dijelu, šteta što smo dali tek jedan gol, i to slučajan – rekao je Petev. Na konstataciju da to nije bilo odlično malo se korigirao. – Nije bilo loše – kazao je Petev. Gledajući Rijeku u derbiju protiv Hajduka i Dinamo na neugodnom gostovanju u Parku mladeži, dojam je da su između te dvije momčadi trenutno svjetlosne godine. Rijeka je moćna, silovita, zna što želi u svakom trenutku, u igri se točno vidi trenerova ruka, a kod Dinama je priča sasvim drugačija. Mlaki, neuvjerljivi, nevjerojatno je da igrači poput Fernandesa i Henriqueza pružaju predstave u kojima ih se ne primijeti. Rijeka je nedostižna Bez obzira na sve, Petev se može radovati bodovima protiv Splita, pobjeda od 1:0 je minimalna, ali mu je dobro došlo. Istina, razloga za zabrinutost ima koliko god hoće. Prednost Rijeke od šest bodova u ovom trenutku, kada se pogleda kako obje momčadi izgledaju, izgleda nenadoknadiva. – Ima još dosta utakmica, najbitnije je što će biti na kraju – smatra Petev. Jedina dobra stvar, osim bodova, koju je Dinamo ponio iz Split je činjenica da u Hrvatskoj ligi Petev još uvijek nije primio pogodak. U pet utakmica odigrao je s Hajdukom 0:0, tri pobijedio s 1:0 (Slaven, Inter i Split) te jednu s 3:0 (Cibalia). A Lokica nije želio prihvatiti pohvale za minimalan poraz. – Govore mi da nije bilo loše, ovo, ono... To su gluposti, nikada nisam zadovoljan lijepim porazima. Ne mogu biti zadovoljan porazom, pa mi imamo nula bodova na kontu – kazao je Vjekoslav Lokica. 