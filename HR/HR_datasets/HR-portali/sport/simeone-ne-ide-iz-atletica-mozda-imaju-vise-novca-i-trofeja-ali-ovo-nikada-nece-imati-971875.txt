Foto: Getty Images/Guliver Image ŠPANJOLSKO prvenstvo je završeno, Real Madrid nakon pet godina vratio se na tron, Barcelona je zaostala samo tri boda, a Atletico Madrid ostao je u Top 3. Trener Atletica Diego Simeone odbacio je nagađanja o odlasku te potvrdio da će i iduće sezone voditi momčad koju je vodio do najvećih uspjeha u povijesti. "Novinari me pitaju hoću li ostati. Da, ostat ću. Ostat ću jer ovaj klub ima budućnost a budućnost smo mi", izjavio je 47-godišnji Simeone nakon kraja sezone. "Ostale ekipe mogu imati više novca od nas, možda i neki pehar više, no nikada neće imati osjećaj kakav ovdje povezuje ljude i klub”, istaknuo je Argentinac dok se publika opraštala od stadiona Vicente Calderón, na kojem će se sljedećeg vikenda odigrati još finale kupa između Barcelone i Alavesa, a dan kasnije i oproštajna utakmica Atleticovih legendi. Simeone s Atleticom ima ugovor do ljeta 2018., no nakon ispadanja u polufinalu Lige prvaka govori se o ciklusu koji je počeo dolaskom u klub 2011. a koji bi sada mogao biti gotov. Iduće sezone momčad seli na novi stadion Metropolitano Wanda, a nagađalo se kako bi Simeone mogao sjesti na klupu milanskog Intera, u kojem je bio igrač i koji zadnjih sezona bilježi slabe rezultate. U nedjelju se tijekom utakmice Atletico Madrida i Athletic Bilbaa stadionom uz rijeku Manzanares prolamalo “Ole, ole, ole 'Cholo' Simeone”, čime je 50.000 gledatelja zatražilo da trener poznat pod nadimkom Cholo nastaviti voditi ekipu s kojom je 2014. osvojio prvenstvo.   Rezultati by SofaScore