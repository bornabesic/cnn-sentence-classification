U DRUGOM susretu Final Foura Eurolige, koji se igra u Istanbulu, domaći Fenerbahče nije imao puno problema protiv prvoplasirane momčadi regularnog dijela, Real Madrida, te je izborio finale s Olympiacosom koji je ranije izbacio najskuplju momčad Europe, CSKA. Fenerbahče je nošen fanatičnom podrškom svojih navijača slavio 84:75 u drugom susretu Final Foura protiv sedmerostrukog prvaka Europe, Real Madrida. Momčad Željka Obradovića postavila je odličan temelj već u prvoj četvrtini koju je dobila 21:13, a njihova prednost popela se do 26:13 nakon prvih par minuta druge dionice. Turska momčad je nakon toga do kraja kontrolirala susret te Real Madrid niti jednom nije ozbiljnije zaprijetio. Fantastičnu utakmicu odigrao je briljantni centar Ekpe Udoh (18 koševa, 12 skokova, 8 asistencija, 2 blokade, valorizacija 36) koji je odmarao samo dvije minute, što dovoljno govori koliko je Obradoviću bitan kotačić u obrani i napadu. Uz njega su u redovima domaćina najbolji bili vrijedni Nikola Kalinić (12 koševa, 6 skokova, 6 asistencija, 4 ukradene lopte), Bogdan Bogdanović (14 koševa, 6 skokova, 6 izgubljenih lopti) i Jan Vesely (12 koševa, 3 skoka, 3 asistencije). U redovima Reala najbolji je bio Sergio Llull (28 koševa, 8 asistencija) koji je dao sve od sebe, usprkos činjenici da je obrana Fenera bila maksimalno fokusirana na prvu zvijezdu Reala te mu nije dala disati. Uz njega je odličan bio Jaycee Carroll (21 poen). Najbolji mladi igrač Europe Luka Dončić bio je indisponiran svojim prvim Final Fourom te nije zabio niti jedan poen, ali nema sumnje da će mu ovo iskustvo itekako koristiti.  Željko Obradović će tako u nedjelju protiv Olympiacosa pokušati osvojiti svoj deveti naslov prvaka.