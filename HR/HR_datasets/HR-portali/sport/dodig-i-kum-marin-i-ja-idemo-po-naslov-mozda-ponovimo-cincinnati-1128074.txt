Tu nema privilegija, nema pozivnica. Završni Masters u Londonu, koji počinje danas, i ove će godine okupiti osmoricu najboljih tenisača svijeta. Izostat će samo Rafael Nadal zbog više sile (ozljeda), a svi ostali bit će tu: Andy Murray, Novak Đoković, Stan Wawrinka, Miloš Raonić, Kei Nishikori, Gael Monfils, Marin Čilić i Dominic Thiem. Svatko sa svojom računicom, svatko sa svojom ambicijom, organizator ih mami s nagradnim fondom od čak 7,5 milijuna USD. Đoković se ne predaje Za većinu teniskih kroničara bit će to ipak prije svega obračun sadašnjeg broja jedan Andyja Murraya i prošli tjedan detroniziranoga Novaka Đokovića. Srbin želi ekspresni povratak na vrh, a za to će morati osvojiti turnir. Novak je osvojio četiri završna Mastersa (ukupno ima pet naslova, jedan manje od rekordera Federera), no u Londonu je, prema kladionicama, blagi favorit Andy. Osim u svoju kvalitetu, Britanac se, naravno, uzda i u veliku podršku svojih navijača. No, Đoković se ne predaje... - Znam što sam uradio u prethodnih 10 godina i nikako ne mislim da sam blizu kraja. I dalje uživam u tenisu, to je moja ljubav i želim se natjecati na vrhunskoj razini. Dok držim reket u rukama imam želju da budem najbolji. Osjećam da sam mentalno spreman. London mi je posljednja prilika da godinu završim sa stilom - istaknuo je Đoković kojemu je pripala čast da, kao branitelj naslova, danas u 15 sati otvori završnu smotru (barem kada je u pitanju pojedinačna konkurencija) dvobojem s Thiemom. U njihovoj skupini Ivana Lendla još su Raonić i Monfils koji se sastaju u 21 sat. No, prvi će na teren, već u 13 sati, naš Ivan Dodig koji se na turniru parova, zajedno sa svojim partnerom Brazilcem Marcelom Melom, već na startu sučeljuje s najboljim parom u povijesti - braćom Bryan. Hrvat i Brazilac su blizance 2013. svladali u skupini, ali su prije dvije godine od njih izgubili finale. To je bio i najviši doseg Dodiga i Mela na Mastersima. Njima je ovo četvrti nastup u Londonu (dosad su svaki put prolazili skupinu), ali i posljednji zajednički jer će sljedeće godine igrati s drugim partnerima. Marin Čilić je u skupini Johna McEnroea, a prvi će mu suparnik u ponedjeljak u 21 sat biti Murray. Čiliću je to drugi nastup na završnom turniru, prije dvije godine zabilježio je tri poraza, ali ove godine osjeća da može - više. - Ovaj put osjećam se mnogo bolje, u boljoj sam formi i spreman sam za nadmetanje na najvišoj razini. Posljednjih mjeseci igrao sam jako dobro i u tom smjeru želim nastaviti i u Londonu. Drago mi je da će sa mnom biti i moj trener Jonas Björkman, on je kao čovjek potpuno drugačiji od Gorana. Vrlo je pozitivan i zna me dodatno motivirati - kazao je Marin dodavši: Cincinnati kao putokaz - Andy je u velikom zaletu i bit će jako motiviran jer igra pred svojim navijačima. No, za obojicu će to biti težak start. Čilić još zaostaje za Murrayem u međusobnim pobjedama (3-11), no dobio je Škota u finalu Cincinnatija. - Bila je to velika pobjeda za mene, posebno stoga jer je on bio u sjajnoj formi. Iskoristit ću nekoliko stvari iz tog meča, on će biti iznimno motiviran, ali niti ja ne mogu biti motiviraniji. Podloga je kao u Parizu, mnogo brža nego lani, poeni neće trajati dugo - napominje Marin. Uglavnom, optimizma među Međugorcima ne nedostaje, a Dodig ističe: - S obzirom na igre u posljednje vrijeme, Marin bi u Londonu mogao otići do kraja, a i Melo i ja imamo izglede za naslov. Bilo bi sjajno da kum Marin i ja podignemo trofej i tako ponovimo međugorski pothvat iz Cincinnatija. 