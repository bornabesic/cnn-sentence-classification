Real Madrid sinoćnjom je pobjedom nad Malagom (2:0) osvojio rekordni 33. naslov prvaka Španjolske. Igrači su nakon utakmice nosili trener Zinedinea Zidanea na rukama, a nisu mu dali ni mira na konferenciji za novinare. Naime, u sobu su ušla petorica nogometaša Reala i trenera zalili šampanjcem. - Ovo mi je najsretniji dan u mom sportskom životu - rekao je Zidane. Slavlje se nastavilo u Madridu gdje se Real oko dva ujutro vratio iz Malage. Dočekali su ih brojni navijači, a igrači kraljevskog kluba pred fanove su stigli u autobusu s velikim brojem 33. Lijepu gestu napravila je i Barcelona koja je na Twitteru čestitala naslov prvaka svom ljutom rivalu. Katalonci imaju 24 titule, devet manje od Reala.