Joe Buscaino, američki političar i veoma popularan gradski vijećnik u Los Angelesu, bit će svojevrsni domaćin Hrvatskoj i Meksiku, a tu je ulogu zaista shvatio ozbiljno, što dokazuje i videosnimka u nastavku. Hrvatska nogometna reprezentacija odigrat će utakmicu s Meksikom daleko od očiju hrvatske javnosti. Doslovce. Utakmica se igra u Los Angelesu pa će ju samo imati prilike uživo vidjeti, kako je Šuker rekao, ljudi iz SAD-a i Kanade, a Hrvati iz Hrvatske moći će ju gledati u ne baš ugodnom terminu. Naime, prema hrvatskom vremenu utakmica počinje u pola dva ujutro. Uz to, na utakmici s Meksikom igrat će mješoviti sastav od A, B, C, D, E ili F selekcije, a kako je Šuker krenuo s ugovaranjem termina izvan FIFA-inih protokola, tko zna možda doguramo i do O, P, R sastava… No, nećemo se sada time zamarati, netko će se valjda veseliti toj utakmici ako to neće biti uspavani Hrvati iz Hrvatske. Zapravo, netko se već veseli i to možda i više nego što smo očekivali. Naime, Joe Buscaino, američki političar i veoma popularan gradski vijećnik u Los Angelesu, bit će svojevrsni domaćin Hrvatskoj i Meksiku, a tu je ulogu zaista shvatio ozbiljno, što dokazuje i videosnimka u nastavku. Joe nema percepciju koliko je besmislena ova utakmica, njemu je važno da svoj posao odradi što je moguće bolje. Simpatični političar potrudio se naučiti koju riječ na hrvatskom, a to nije baš lako, eto vam primjer bivšeg premijera Tihomira Oreškovića. Joe je naučio i par stihova hrvatskih navijačkih pjesama, a na hrvatskom se zahvalio svim svojim sugrađanima hrvatskog porijekla koji obitavaju u Los Angelesu. “Bježite ljudi, bježite iz grada, stiže ekipa hrvatska”, otpjevao je Joe. “Los Angeles i MLS u subotu će biti domaćini prijateljske utakmice Hrvatske i Meksika. Ponosan sam što imamo najveću koncentraciju stanovnika hrvatskog porijekla na zapadnoj obali SAD-a. Znam koliko je ova utakmica važna za obje strane i sretan sam što mogu sudjelovati u svemu. Moji meksički i hrvatski sugrađani poučili su me vašim navijačkim pjesmama i spreman sam navijati i za jedne i za druge idući vikend”, napisao je Buscaino na svom Facebook profilu. Hrvati iz Los Angelesa javili su mu se u komentarima ispod objave i zahvalili su mu se na potpori, a on je u videu također poručio: “Ja sam vaš i volim Hrvate, bit ću uvijek vjeran”. Da mu nije problem naučiti hrvatski, kao što je nekim našim političarima problem naučiti strani jezik, Joe je dokazao i ovom porukom: “Ponosan sam predstavljati Hrvate u Los Angelesu i ponosan što Hrvatska prvi put igra u Americi. Vidimo se na stadionu. Ajmo, Vatreni”. Tko zna, možda Joe na kraju završi na tribini među Hrvatima i povede navijanje…