Foto: Arena Sport O PENALU koji je skrivio Andrijašević u drugoj minuti sudačke nadoknade utakmice u Kranjčevićevoj, ponovno će se pričati tjednima. No, činjenica je da je Rijeka, s obzirom na kriminalno lošu i potpuno negledljivu igru, poraz od Lokomotive 1:0, pa čak i na ovakav način potpuno zaslužila. U anemičnoj predstavi na stadionu u Kranjčevićevoj pred 2.500 gledatelja vodeća Rijeka nije uspjela stvoriti niti jednu stopostotnu prigodu. Sve zanimljivo na utakmici dogodilo se u samoj završnici susreta. Prvo je u 90. minuti vratar Rijeke Prskalo obranio udarac Antunovića s deset metara. Uslijedio je korner, a sudac Igor Križarić dosudio je penal za Lokomotivu jer je Franko Andrijašević rukom povukao Alija Karimija koji je pao u kaznenom prostoru. Video sporne situacije pogledajte OVDJE. Siguran realizator najstrože kazne u sudačkoj nadoknadi (90+2) bio je Lovro Majer i tako je Rijeka doživjela prvi poraz u prvenstvu. ''Napravio sam očito taj nespretni penal. Moram najprije vidjeti snimku, jer učinilo mi se da sam ga u zadnji trenutak pustio. Žao mi je, bila je to nespretna i nesretna reakcija. Komentirali smo da se u dva-tri navrata nas povuklo pa se nije ništa sudilo. Nažalost, dobio sam i treći žuti, nema me sljedeću utakmicu, ali očito je tako moralo biti'', poručio je Franko Andrijašević, koji će tako propustiti možda i ključnu utakmicu u borbi za naslov – onu protiv ''svoga'' Hajduka. ''Idemo dalje, kiksali smo ovoga puta, ali pet bodova prednosti i dalje je tu, moramo ostati mirni i krenuti dalje. Moramo se izvući iz svega ovoga'', kazao je Andrijašević, pa je nastavio:  ''Bilo je teško probiti njihovu obranu, pogotovo u završnici. Kad bi lopta i došla do boka, u završnici nas je bilo najviše po dvoje, možda nas je trebalo biti više, bili bismo opasniji... Ovako su sve to 'čistili', sve te naše pokušaje visokim loptama. Utakmica je ukupno gledajući bila loša, bezvezna, puna nabijanja s obje strane, ali na kraju je nažalost presudio taj jedan detalj". Franko kaže kako je momčad svjesna da je loša odigrala, ali da nema mjesta panici. "Znamo da nismo bili dobri, svjesni smo toga, trener Kek ne mora ništa reći. Važno je da smo i dalje mirni, samouvjereni, svjesni da nismo bili na našoj razini. Imamo samopouzdanja, nema nikakve panike u svlačionici. Ipak, moramo razmisliti o svemu nakon ovog poraza. Ovo nismo očekivali.'' Rijeka u sljedećem kolu igra protiv goropadnog Hajduka na Rujevici. "Hajduk se dosta digao u zadnje vrijeme, pokazuje to i ovih 5:1 protiv Osijeka, ali na nama je samo da se dobro odmorimo od ovoga što se dogodilo, nastojat ćemo ovo što prije zaboraviti i od ponedjeljka se okrećemo pripremama za derbi na Rujevici. I znam samo da moramo biti puno, puno bolji nego protiv Lokomotive." Franko je cijelu sezonu nosio Rijeku, bio je njen najbolji igrač, a sad bi u slučaju nekog ludog raspleta mogao postati i tragičar. Ipak, Rijeka i dalje ima golemu prednost i sve drži u svojim rukama.