Foto: Getty Images / Guliver image  TREĆI put podignuo je pehar Lige prvaka, a izraz lica Luke Modrića u tom trenutku zauvijek ćemo pamtiti. Nijedan Hrvat prije njega nije triput osvajao Ligu prvaka i nijedan klub prije Reala nije uspio obraniti naslov.  Real Madrid, Luka Modrić i Cristiano Ronaldo večeras su promijenili povijest. Monstruozni Ronaldo po običaju je rušio rekorde, a Modrić mu je savršeno asistirao za gol koji će prelomiti utakmicu (3:1). Ključni ljudi, u ključnom momentu. Ronaldo i Modrić ikone su po kojima ćemo pamtiti najveći klub u povijesti. Večeras su zajedno dosegnuli vrhunac karijere. Težim putem, u sezoni punoj turbulencija i nokauta od kojih mnogi više ne bi ustali.  U finalu koje je trebalo biti jedno od najnapetijih u posljednjem desetljeću moćni Juventus se raspao, a Real je slavio uvjerljivo, 4:1. Fotografije nastale nakon posljednjeg zvižduka u Cardiffu dočarale su nam osjećaje igrača Reala koji su plakali, skakali, bacali se u zrak i hrlili svojim obiteljima na tribine...