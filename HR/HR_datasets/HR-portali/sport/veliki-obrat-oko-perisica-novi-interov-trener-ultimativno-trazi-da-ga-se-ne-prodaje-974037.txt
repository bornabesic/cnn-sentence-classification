Foto: Getty Images / Guliver Image PRODAJA Ivana Perišića strateški je Interov cilj, kako bi klub do kraja lipnja izašao iz "crvenog" i tako ispunio zahtjeve UEFA-inog financijskog fair playa.  Jedino je pitanje tko će od zainteresiranog trojca Manchester United, Chelsea i PSG, platiti 55 milijuna eura, koliko Inter traži za najboljeg igrača. Ali, danas iz Italije stiže velika novost vezana uz ovaj Interov projekt.  Luciano Spalletti, trener Rome s kojim je Inter dogovorio sve detalje oko preuzimanja Nerazzura, pa i plaću od 4 milijuna eura godišnje za potpis dvogodišnjeg ugovora, za što se samo čeka nedjelja i povratak prvog klupskog operativca Waltera Sabatinija iz Kine, ima potpuno druge planove s Perišićem. Kako navode talijanski mediji koji donose ovu "bombu", Spalletti, poznat po nepopustljivosti u koju se uvjerio i Francesco Totti, "eksplicitno i ultimativno" zahtjeva da klub ne prodaje Perišića, igrača na kojem planira temeljiti igru u napadu. Uostalom, Spalletti je u Romi preferirao Salaha i El Shaarawyja, igrače sličnog tipa.