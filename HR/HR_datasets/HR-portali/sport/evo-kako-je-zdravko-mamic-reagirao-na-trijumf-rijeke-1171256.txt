Zdravko Mamić odmah nakon Rijekine pobjede nad Cibalijom (4:0) vrijedne naslova čestitao je suparnicima na uspjehu.  - Igračima, upravi na čelu s predsjednikom Damirom Miškovićem, kao i treneru Matjažu Keku te njegovim suradnicima čestitam na osvajanju njihovog prvog, povijesnog naslova nogometnog prvaka Republike Hrvatske! Svjedoci smo da su njihova ulaganja, trud, vizija, rad i želja za napretkom posljednjih godina podigli kvalitetu hrvatskog klupskog nogometa, te su ove sezone nagrađeni fantastičnim uspjehom u nikada uzbudljivijoj završnici MAXtv Prve lige - napisao je Mamić na Facebooku te dodao: - Nadam se da će uzbudljivost i sve veća koncentracija kvalitetnih klubova u domaćem prvenstvu privući na stadione mlađe navijače, te potaknuti vladajuće strukture na intenzivnije ulaganje u sve lošiju infrastrukturu naših nogometnih klubova. Rijeci još jednom od srca čestitam, te im želim da u najboljem svjetlu predstave hrvatski nogomet u kvalifikacijama za UEFA Ligu prvaka - poručio je Dinamov savjetnik. Riječani su s 88 bodova nedostižni za Dinamo (83), a ove dvije momčadi će se sučeliti u zadnjem kolu na Maksimiru.