Tek što su sredinom tjedna Cagliariju u Torinu iskrcali četvorku, nogometaši Juventusa teškom su mukom svladali Palermo 1:0 i zadržali vrh ljestvice talijanske lige. Nakon šest kola bježe Napoliju samo jedan bod (15-14) i uopće ne izgledaju uvjerljivo. Juventusov kroničar iz La Gazzette dello Sport Jacopo Gerna tvrdi kako je protekloga vikenda Allegrijeva momčad napravila korak unatrag. – Miralem Pjanić je razočarao, Lemina oduzima lopte, ali mu distribucija nije jača strana, Higuain i Mandžukić puno su radili, ali zajedno nisu učinkoviti – ističe Gerna. Analizirajući hrvatsko-argentinski napadački tandem, kroničar je uočio sljedeće: Pipito je efikasniji – Kao dvojac koji bi stalno trebao igrati zajedno, nisu izgledali tako loše. Pokazali su u paru dosta borbenoga duha i požrtvovnosti, posebno je Mandžukića bilo svuda po terenu, iako osnovni cilj nije ispunio. Premda učinak od samo jednoga "metka" u Palermu ne može biti zadovoljavajući za "bijele ubojice", taj eksperiment još uvijek može oživiti. Možda s razigravačem iza njih, u sustavu 4-3-1-2, ili pak u formaciji 4-4-2 s konkretnim krilnim igračima kao što su Cuadrado i Pjaca. Oni bi trebali hraniti napadače centaršutevima. U Palermu ih je Juventus imao samo 11, jedan manje od domaćina. Trener Juventusa Massimiliano Allegri na Siciliji je ostao dosljedan formaciji 3-5-2, u kojoj nije imao raspoloženoga čovjeka u kreativnom dijelu, pa je i to bio jedan od razloga napadačke sterilnosti. Premda je Mandžukić imao dvije solidne šanse, u kojima ga je razoružao sjajni vratar Josip Posavec. Utakmica u Palermu doista je i bila svojevrsni trenerov eksperiment jer tandem Mandžukić – Higuain prvi put je bio na sceni od početka. Do sada su se njih dvojica redovito izmjenjivala u špici pokraj Dybale, i bradati je Pipito bolje od Mandže iskoristio svoju minutažu postigavši četiri pogotka u 394 minute provedene na travnjaku. Na žalost (ili na Dinamovu sreću), Mario Mandžukić još uvijek je u potrazi za golgeterskom formom. Pogodak čeka već 663 minute, još od travnja i utakmice s Fiorentinom. Za usporedbu, Mandžo je u svojoj prvoj talijanskoj sezoni, nakon što je zabio Laziju u Superkupu, u prvenstvu probio led tek u devetom kolu, protiv Atalante, a sezonu je okončao s 13 pogodaka i šest asistencija u 36 nastupa. Pa ipak, u Dinamu se ne bi trebali zavaravati Mandžinim postom. Killer ostaje killer, i jedna utakmica, samo jedan trenutak nadahnuća, može sve okrenuti. Mandžukića pogotovo sada, kad je u krizi, treba doživljavati kao najveću prijetnju. Naravno, i Marka Pjacu, čiji će motiv protiv dojučerašnjih suigrača biti ogroman. Ako bude zaigrao, jer ga Allegri baš i ne doživljava. Za podsjetnik, Mandžo je najefikasniji hrvatski napadač u Ligi prvaka, s 13 pogodaka u 35 nastupa za Bayern, Atletico Madrid i Juventus. Isti broj pogodaka u Ligi prvaka ima i Gonzalo Higuain, ali u 54 nastupa za Napoli, Real Madrid i Juventus. Zanimljivo, prije osam godina, kada su Mamići bili na krstarenju Argentinom u potrazi za pojačanjima, među ostalim bio im je ponuđen i Federico Higuain, tri godine stariji Gonzalov brat, ofenzivni vezist. Kako je Dinamu tada bio potrebniji vezist-destruktivac, šefovi su se iz Buenos Airesa slavodobitno vratila s – Adrianom Calellom. Usput, 31-godišnji Federico Higuain danas je član američkog Columbusa. Vrijede 428 milijuna eura U Zagreb danas dolazi jedna od najmoćnijih, najatraktivnijih, najuglednijih, no ne i najskupljih europskih momčadi. Iako je Juventus danas u posjedu centarfora od čak devedeset milijuna eura, ukupna vrijednost momčadi po Transfermarktu penje se do 428 milijuna eura (Dinamo vrijedi 55,6 milijuna eura), što je dovoljno "tek" za osmo mjesto u Europi, iza Real Madrida (769 mil. eura), Barcelone (756), Bayerna (582), Manchester Uniteda (534), Manchester Cityja i Chelseaja (518) te Arsenala (468). Josip Posavec (20), vratar Palerma koji je sjajno branio protiv Juventusa, nakon subotnjih utakmica talijanskog prvenstva, bio je po statistici najbolji vratar Serije A. Posavec ima 26 obrana, od toga 17 udaraca iz šesnaesterca, usto i postotak obrana od čak 78,79%, najviše od svih vratara koji su obranili barem deset šuteva. Varaždinac je u prošloj sezoni skupio 20 nastupa za zaprešićki Inter, a Palermo ga je kupio za 500.000 eura. U ovoj sezoni branio je u svih sedam utakmica Palerma, u kupu i prvenstvu, i primio sedam pogodaka. 