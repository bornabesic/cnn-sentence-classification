Cristiano Ronaldo nije ništa mlađi, Gareth Bale, iako tek u dobi u kojoj se od njega očekuje najviše, češće je na popisu ozlijeđenih nego na travnjaku (otkako je 2013. došao na “Bernabéu” Velšaninu je dijagnosticirano čak 18 ozljeda!?)... Drugim Pérezovim galacticosima istječe vrijeme. A do idućih predsjedničkih izbora u Realu ostalo je još godinu dana. Drugim riječima, došlo je vrijeme da Florentino Pérez zavuče ruku duboko u džep i novim megatransferom osigura još jedan mandat. Povijest nas uči da će se takvo što i dogoditi. Novo četverogodišnje poslanje na čelu kraljevskoga kluba Florentino Pérez, koji zasad nema protukandidata za svoju funkciju, osigurat će formiranjem galacticosa 3.0! Uostalom, otkako je u ljeto 2014. za 75 milijuna eura doveo Jamesa Rodrígueza ne može se pohvaliti ni jednim transferom koji je potresao tržište. A u četrnaest godina svoga mandata trošio je kao nitko u nogometnom svijetu, čak 1,24 milijarde eura koji su mu se isplatili kroz 16 trofeja, uključujući po tri naslova klupskog prvaka Europe i svijeta. Kovanica galacticosi sinonim je za Pérezovo predsjednikovanje u Realu, iako korijene vuče još od 50-ih godina prošlog stoljeća kada je najveći predsjednik Reala u povijesti Santiago Bernabéu oformio momčad s Alfredom Di Stéfanom, Ferencom Puskásom, Raymondom Kopom... koja je pet puta uzastopno osvojila naslov u tadašnjem Kupu prvaka europskih zemalja. Figo prvi veliki posao Na krilima te strategije Pérez je od 2000. pet puta biran na čelo najvećeg kluba na svijetu. Konkurenciju je za svoj prvi mandat pobijedio obećanjem da će dovesti Luísa Figa iz Barcelone, u što tada mnogi nisu vjerovali. Pérez je, međutim, dogovorio nemogući transfer rušenjem svjetskog rekorda isplativši 60 milijuna eura za Portugalca i dao do znanja kako će njegova vladavina izgledati. Idućeg ljeta opet je srušio svjetski rekord dovođenjem Zinédinea Zidanea za 73,5 milijuna eura. Prve galacticose zaokružio je transferima Ronalda 2002. za 45 milijuna i Beckhama godinu poslije za 37,5 milijuna eura. Drugi mandat Pérez je dobio na izborima 2004. godine, a tada je ulogu galacticosa odigrao Michael Owen. Taj drugi mandat Pérez nije odradio do kraja, pod pritiskom loših rezultata odstupio je 2006. u korist Ramóna Calderóna, ali se vratio u velikom stilu. Već 2009. ponovno je izabran za predsjednika, i to kao jedini kandidat, a što je proslavio možda i najglamuroznijim prijelaznim rokom u povijesti koji je označio početak ere galacticosa 2. Tog je ljeta potrošio 257 milijuna eura, za svjetski rekord (94 milijuna eura) doveo Cristiana Ronalda, 65 milijuna isplatio Milanu za tada jednog od najboljih nogometaša svijeta Kaku, još po 34 za Karima Benzemu i Xabija Alonsa. U godinama koje su slijedile druga era galacticosa zaokružena je Modrićem, Di Marijom, Özilom, Kroosom i, naravno, Garethom Baleom s kojim je Pérez 2013. i četvrti put sudjelovao u najvećem transferu u nogometnoj povijesti. Godinu dana prije predsjedničkih izbora idealno je vrijeme za nastavak filozofije galacticosa, i to formiranjem momčadi za idućih deset godina u kojoj za neke, poput Jamesa Rodrígueza i vjerojatno Karima Benzeme, neće biti mjesta. Za početak, Florentino Pérez posegnuo je u “zabranjeno dvorište” i prekršio džentlmenski pakt o nenapadanju s madridskim Atléticom zbog mladog Thea Hernandeza (19) čija je odšteta (24 milijuna eura) bila previše primamljiva da bi se propustila, dok je za novu brazilsku nogometnu senzaciju, 17-godišnjeg Viniciusa Juniora, spreman izdvojiti čak 45 milijuna eura. To je najveći iznos isplaćen za jednog maloljetnog nogometaša i sedmi po veličini transfer nekog Brazilca. Tri godine bez zvjezdanog transfera previše je za rasipnika kakav je Pérez i zato će idućeg ljeta Real ponovno biti rastrošan. Prema riječima Guillema Balaguea, jednog od najpoznatijih insajdera u nogometnom svijetu, Real će iduće ljeto dogovoriti barem dva velika transfera. Kako je rekao, “slučaj Figo” odnosno kupnja Neymara, čija odšteta ovoga ljeta iznosi 200 milijuna eura i rast će sa svakom sljedećom godinom ugovora, ipak se neće dogoditi. Nove snage – Pérez želi najmanje dva nova galacticosa ovoga ljeta s popisa na kojemu su Paulo Dybala, Robert Lewandowski, David de Gea, Kylian Mbappé i Antoine Griezmann – tvrdi Balague. Potencijalno, transferi četiri od pet Realovih meta, bit će u rangu novog svjetskog rekorda. Za Monacovu tinejdžersku senzaciju Kyliana Mbappéa cijena se zna, Monaco se neće zadovoljiti s manje od 120 milijuna eura (15 milijuna više nego što je prošlo ljeto Manchester United platio Paula Pogbu). No i ta je cijena prihvatljiva pod pretpostavkom da će Mbappé u idućih nekoliko sezona izrasti u jednog od najboljih nogometaša svijeta, a Pérez je u prednosti pred svima jer mladi Francuz zbog bliskosti sa Zinédineom Zidaneom želi samo u Real. 