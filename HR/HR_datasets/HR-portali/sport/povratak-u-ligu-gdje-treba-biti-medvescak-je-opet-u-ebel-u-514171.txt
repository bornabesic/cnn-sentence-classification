Svi poklonici hokeja na ledu s oduševljenjem su dočekali vijest da je Medveščak postigao dogovor s drugom najjačom ligom svijeta, ruskim KHL-om. No, četiri godine nakon, posve je jasno da je to bio jedan potpuni promašaj. Što zbog publike, koja se više nije mogla poistovjetiti sa sportom koji prati, što zbog ogromnih financijskih dugova koji su pogodili zagrebački klub. Vagalo se što bi trebalo napraviti, a na kraju je došlo do najboljeg mogućeg scenarija - Medveščak se vraća u austrijski EBEL! Navijači Medveščaka sjetit će se kakva su to rivalstva bila između 'medvjeda' i Klagenfurta, Graza ili Salzburga. Ledena dvorana Doma sportova tada je bila dupkom ispunjena, a Zagreb je imao jednu od najboljih atmosfera u svijetu. Predsjedništvo Erste Bank Eishockey Lige potvrdilo je danas kako je Medveščak ispunio sve zatražene uvjete kako bi se iduće sezone mogao priključiti EBEL ligi kao punopravni član te je dalo rok da svoje sudjelovanje u EBEL prvenstvu u sezoni 2017./2018. potvrdi najkasnije do 15. ožujka ove godine. - Medveščak je ispunio sve tražene financijske i sportske uvjete koje je Liga zadala te je klubu omogućeno sudjelovanje i u EBEL prvenstvu od iduće sezone. Raduje nas ova odluka i želimo zahvaliti svim klubovima EBEL-a i Predsjedništvu Lige na ukazanom povjerenju. Medveščak će do sredine ožujka dostaviti svoj finalni odgovor o sudjelovanju u prvenstvu u sezoni 2017./2018. - izjavio je Medveščakov direktor komunikacija i glasnogovornik Ranko Vučinić te dodao: - Medveščak još uvijek nije definirao svoj budući status u ruskom prvenstvu niti eventualni nastavak suradnje s ruskim partnerima. U tijeku su razgovori na ovu temu, oni se vode neovisno od ove današnje pozitivne odluke EBEL predsjedništva te očekujemo kako će svi detalji po ovoj temi biti definirani u narednom periodu. Iako još ništa nije službeno, gotovo je sigurno da će se 'medvjedi' ponovo boriti u ligi koja je oduševljavala obožavatelje hokeja. Ledena dvorana ponovo će biti ispunjena do zadnjeg mjesta. 