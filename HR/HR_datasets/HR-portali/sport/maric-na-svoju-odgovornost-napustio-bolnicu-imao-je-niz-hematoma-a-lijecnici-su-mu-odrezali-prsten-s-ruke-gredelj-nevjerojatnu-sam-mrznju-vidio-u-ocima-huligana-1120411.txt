Jedan od naših najboljih nogometnih sudaca, Bruno Marić, brutalno je pretučen u utorak nešto prije 16 sati u restoranu Epetium u Stobreču! Marić i njegov odvjetnik Vladimir Gredelj bili su u Splitu na suđenju (tužili su portal Nogomet plus) i nakon sudske rasprave otišli su na ručak u Stobreč, a onda su doživjeli scene iz filmova strave i užasa... – Odjednom je u restoran utrčalo desetak maskiranih huligana, zacijelo pripadnika Torcide, u rukama su imali šipke, na šakama "boksere" i nasrnuli su na nas! Dobio sam nekoliko teških udaraca u glavu i po cijelom tijelu i da nije bilo konobara i gostiju restorana, možda bi me i ubili! Konobari su nas branili i na kraju smo uspjeli svladati jednog huligana i zadržati ga do dolaska policije – ispričao nam je odmah nakon napada Bruno Marić, prije nego što je stigla hitna pomoć i liječnici su mu odmah u restoranu previli rane na glavi. Potom je Marić bio prebačen u splitsku bolnicu na liječničku obradu i nakon prvih pregleda nije bio ustanovljen potres mozga. No, liječnici nisu isključili takvu tešku ozljedu glave - daruvarski je nogometni sudac, naime, zadobio niz hematoma, natečena mu je glava, a liječnici su mu morali odrezati prsten s ruke, jer su mu i prsti bili natečeni od udaraca, primljenih kad je štitio glavu rukama... - Osjećam se loše, morat ću na bolovanje. Na svoju sam odgovornost napustio splitsku bolnicu, ali zahvaljujem liječnicima i policiji na korektnosti – rekao nam je Marić po odlasku iz Splita. Inače, uhvaćenog je huligana privela policija i započela kriminalističku obradu, a Marićev odvjetnik, Vladimir Gredelj, kaže: – Bio je to klasični pokušaj ubojstva! Napali su nas šipkama, palicama, "bokserima"... I da nije bilo hrabrih konobara i gostiju restorana, moglo je završiti i tragičnije. Bruno je kod sebe imao pištolj, srećom nije ga upotrijebio u samoobrani – rekao je Gredelj. U Splitu je, podsjetimo, prije nekoliko mjeseci napadnut bakljama i "bengalkama" i Zdravko Mamić ispred zgrade splitskoga Suda. Sjetimo se i da su prije godinu i pol dana na auto-cesti napadnuti bivši izbornik Niko Kovač i djelatnici Hrvatskog nogometnog saveza! I te je napade "potpisao" huliganski dio Torcide, koji "tuži, sudi i izvršava kazne"! Dokle će trajati taj huliganski teror, hoće li nova Vlada RH napokon nešto napraviti na tom planu? Prije nego što doista bude mrtvih... A Gredelj nam je, nakon što je dao iskaz policiji, rekao i ovo: – Prvi put u životu kroz Split sam se vozio u pratnji policije, morao sam prihvatiti tu pratnju zbog svoje sigurnosti! Pa gdje mi to živimo!? Nevjerojatna je mržnja koju sam vidio u očima tih maskiranih huligana! I to nije nastalo samo od sebe, tu je mržnju "nabildala" bivša uprava Hajduka na čelu s Marinom Brbićem i Ljubom Pavasovićem-Viskovićem! Sjetite se što kako je Pavasović gadno izvrijeđao Marića nakon utakmice Hajduk – Dinamo, a i zaprijetio mu je da "neće živ napustiti Split"! Pretpostavljam da su se ovi huligani sjetili tih Pavasovićevih riječi i odlučili su izvršiti tu prijetnju – govorio je Gredelj. Što bi se, dakle, još trebalo dogoditi pa da hrvatska policija i pravosuđe odrade svoj posao i s ulice maknu opasne huligane koji su spremni na sve? Ovo više nema nikakve veze ni s nogometom, ni s dosuđenim i nedosuđenim prekršajima na utakmici. Ovo je kudikamo ozbiljnija pojava koja je uzela maha i neophodna je hitna reakcija državnih organa. Dodajmo da je Hrvatski nogometni savez oštro osudio brutalni napad na Brunu Marića... 