Dan nakon što su u Berlinu osvojili prestižni Nike Premier kup, neslužbeno europsko prvenstvo u svojoj dobnoj kategoriji do 14 godina, Dinamovi stariji pioniri II vratili su se u Zagreb, gdje im je na Maksimiru upriličen svečani doček u Plavom salonu. - Klub je silno ponosan na vas, na rezultat koji ste ostvarili i na način na koji ste se ponašali. Talenta puno imate, želje također, svi nosite moderne frizure i apsolutno su svi preduvjeti tu da budete uspješni nogometaši. Zasad nedostaje ono najbitnije koje će tek doći, a to je puno rada i odricanja, ne samo na nogometnim terenima - izjavio je glavni direktor Dinama Tomislav Svetina. Mladi "modri" su do trofeja u glavnom gradu Njemačke došli nakon poraza od Olympiacosa, pobjede nad Šahtarom te remijem protiv finskog kluba Honke u fazi po skupinama, a potom su u nokaut-fazi izbacili Red Bull Salzburg (nakon penala), prašku Spartu te Hoffenheim. Drugi je to put da je Dinamo otišao do kraja na ovom turniru nakon što su kadeti 2013. u Manchesteru osvojili svjetsko izdanje.   - San mi je zaigrati za prvu momčad Dinama. Slavili smo odmah poslije utakmice, i u busu i u hotelu, sve u svemu bilo je fantastično iskustvo. Iznimno se zahvaljujem svojim suigračima i trenerima, dali smo sve od sebe na turniru - izjavio je kapetan momčadi Tomislav Duvnjak. Razloga za ponos imao je i direktor Dinamove Nogometne škole Ivo Šušak: - Ovaj rezultat pokazuje angažman naših trenera svih kategorija i Dinamo je na dobrom putu. Mnogi klubovi iz europskih zemalja šalju svoje direktore akademija u našu školu, bili su tu Poljaci, Mađari, dolaze ljudi iz West Hama, Azerbajdžana. Dinamova škola funkcionira na jako visokom nivou, no tu stati bilo bi katastrofa. Stoga sam uvjeren da ćemo nastaviti ovom putanjom - kazao je.   