U 22. kolu Prve HNL Dinamo je u Vinkovcima pobijedio Cibaliju sa 2:1. Dugo su plavi lomili obranu Vinkovčana. Pobjedu plavima osigurao je Armin Hodžić u 89. minuti iz jedanaesterca. Čini se da je sudac Damir Batinić prestrogo dosudio najstrožu kaznu za plave nakon što je Soudani pao u Cibalijinom šesnaestercu. Vinkovčani su dvije minute ranije izjednačili pogotkom Zgrablića.   Trener Ivajlo Petev za dvoboj u Vinkovcima na klupi je ostavio Soudanija, Sammira, Guilhermea i Machada, a u početni sastav uskočili su Šitum i Schildenfeld. Nakon uvodnih desetak minuta ispitivanja snaga Dinamo je krenuo silovitije, a svoje udarce su probali Šitum i Hodžić. U 18. minuti Šitum je nakon udarca iz kuta pokušao prevariti Matkovića, ali je Cibalijin vratar loptu izvadio ispod grede. Cibalia se nastavila braniti. U 36. minuti Antolić je pucao iz daljine, ali je njegov pokušaj otišao pored vratnice. Minutu kasnije velika prilika za Dinamo! Dani Olmo je pucao s pet metara, ali je vratar Matković sjajno obranio njegov udarac. Na poluvremenu je Ivajlo Petev u svlačionici ostavio Danija Olma, a u igru je uveo Soudanija, dok je Sammir zamijenio Antu Ćorića. Dinamo je i u nastavku bio opasniji, a prvu priliku je stvorio u 55. minuti. Šitum je složio priliku Soudaniju koji puca iznad grede. Posljednjih pola sata Petev je priliku dao i Machadu. Plavi su postali još silovitiji i u 73. minuti napokon zabili pogodak. Armin Hodžić sjajno je pucao i pogodio rašlje Matkovićevih vrata! U 82. minuti Machado je pucao iz daljine u suprotni kut, ali njegov udarac nije išao u okvir vrata. Cibalija je izjednačila tri minute prije kraja utakmice. Zgrablić je nakon Tipurićeva udarca poslije udarca iz kuta ostao sam na pet metara na drugoj stativi i zabio iz voleja! Dinamo je ekspresno ponovno došao u vodstvo. U 89. minuti Hodžić je zabio iz jedanaesterca za 2:1. Čini se da je sudac Damir Batinić prestrogo dosudio najstrožu kaznu za plave nakon što je Soudani pao u Cibalijinom šesnaestercu. 