Dan uoči polaska u Skadar, gdje će u četvrtak (20.45 sati) igrati kvalifikacijsku utakmicu za odlazak na Svjetsko prvenstvo u Rusiji 2018. godine protiv Kosova, vratar i veznjak hrvatske nogometne reprezentacije Danijel Subašić i Mateo Kovačić složili su se kako bez obzira na izostanak Luke Modrića, Ivana Rakitića, Dejana Lovrena i Marka Pjace vatreni u toj utakmici moraju ostvariti pobjedu, a tri boda očekuju i iz nedjeljnog susreta protiv Finske u Tampereu.    – Atmosfera je uvijek dobra, premda nije ugodno što nam nedostaju Modrić, Rakitić, Lovren i sad Pjaca. Međutim, imamo dosta kvalitetnih igrača koji ih mogu zamijeniti. Najvažnije je sada krenuti s kvalifikacijskim pobjedama – izjavio je Subašić i dodao: – Kosovo nam je svima nepoznanica, ali napravit ćemo videoanalizu i izbornik će nam predočiti sve što treba. Najbitnije je da budemo koncentrirani, pametni, da uđemo sa 100 posto od početka te uzmemo sva tri boda. Subašić ove sezone uživa i u dobrim rezultatima Monaca, koji je trenutačno drugi na ljestvici francuskog prvenstva, a u prva dva kola Lige prvaka osvojio je četiri boda. – Lijepo je kad nam u klubu sve dobro ide, uspješno smo ušli u prvenstvo i treba tako i nastaviti. No, to je najteže u nogometu, ostati na visokoj razini, ali nadam se najboljem i ostvarenju cilja, novom plasmanu u Ligu prvaka – zaključio je hrvatski vratar. Mateo Kovačić u posljednjoj prvenstvenoj utakmici Real Madrida u početnoj postavi zamijenio je ozlijeđenog Luku Modrića, a isto bi se moglo dogoditi i u nadolazećim reprezentativnim ogledima. – Već je dovoljan hendikep bio izostanak Modrića, Rakitića i Lovrena, a sada je otpao i Pjaca koji također mnogo daje reprezentaciji. No koga nema, bez njega se može i mislim da smo dovoljno kvalitetni da ih nadomjestimo kolektivom. Pojedinačno ih, naravno, ne možemo zamijeniti – prokomentirao je Kovačić. Kovačić je kazao kako je spreman preuzeti odgovornost i u reprezentaciji u utakmicama protiv Kosova i Finske. – Uvijek se može bolje i radim na sebi. Prva mi je godina u Real Madridu bila dosta teška, no tu sam i dobro se osjećam. Svi žele igrati, a izbornik će na kraju odlučiti. Moramo biti usredotočeni na igru i pokazati svoje najbolje lice. Moglo bi biti teško, ali vjerujem da smo dovoljno kvalitetni da dobijemo obje utakmice – zaključio je Kovačić. 