Prva zvijezda Eura Antoine Griezmann prije šest godina dao je dva gola za Francusku u dvoboju protiv Austrije na Europskom prvenstvu U-19, dvije godine kasnije zvijezda prvenstva U-19 bio je Paul Pogba, a na posljednjem prvenstvu mladih zvijezda je bio njemački reprezentativac Joshua Kimmich... Tako to ide, prvenstva Europe i svijeta za igrače do 19 godina prava su promenada nadolazećih zvijezda. Igraju u 12 sati!? To su prvenstva koja i nisu toliko atraktivna što se tiče navijačkih posjeta, ali na tribinama se skupi cijeli menadžerski svijet, nema ozbiljnijeg kluba koji ne pošalje svoje skaute. Na tim prvenstvima određuje se budućnost nogometa, ona signaliziraju što će se događati idućih godina... Tako će biti i sada u Njemačkoj, na prvenstvu Europe U-19 na kojem Hrvatska igra u impresivnom društvu. U grupi smo s Nizozemskom, Engleskom i Francuskom, trima nogometnim velesilama, a u drugoj su skupini Italija, Portugal, Austrija i Njemačka. Igra se u Stuttgartu i okolici, naši prvenstvo otvaraju danas u 12 sati protiv Nizozemske u Ulmu, a onda slijede dvoboji s Engleskom (15. srpnja, Aalen) i Francuskom (18. srpnja, Heidenheim). Hrvatska je pod vodstvom izbornika Ferde Milina odradila pripreme u Svetom Martinu na Muri, igrači su prije odlaska u Njemačku dobili slobodan dan, a na Euro mladi kockasti idu oslabljeni. Naime, Milin je ostao bez Šempera, Sose i Benkovića, Dinamova trojca koji će biti u kadru za dvoboje s Vardarom u kvalifikacijama za Ligu prvaka. – Idu neki drugi igrači, bilo je teško donijeti odluku tko putuje, sve su to odlični momci. Nakon što su otpala ova trojica, morali smo raditi na tome da neki igrači moraju pokriti više pozicija. Nema kukanja, idemo s ovim što imamo. Naš je temeljni cilj biti među prvih pet, to bi značilo da smo izborili nastup na Svjetskom prvenstvu u Južnoj Koreji - kaže Milin. Skupina je iznimno teška, Engleska i Francuska pretendiraju na naslov prvaka, ali naše nade imaju što reći. Jedan od igrača kojeg je Uefa naznačila kao zvijezdu Eura je Andrija Balić, Hajdukov odlični veznjak, koji je zimus prešao u Udinese. A Hrvatska igra puno će ovisiti o Josipu Brekalu, najboljem našem mladom igraču koji je prije dva mjeseca u transferu vrijednom deset milijuna eura prešao u Wolfsburg. Nije ga bilo na pripremama Hrvatske, ali u svojoj premijernoj utakmici za vukove postigao je tri pogotka, a trupama Ferde Milina priključit će se u Njemačkoj. – Nismo željeli ništa komplicirati, bitno je da trenira i da je u formi. Da je dolazio pa odlazio s priprema, više bi vremena proveo u zrakoplovima, nije bilo smisla maltrerirati ga– kazao je Milin. Izbornik je svjestan da će naši protivnici posebnu pozornost posvećivati baš Brekalu. – Neka ga čuvaju, neka ga se plaše, to je dobro. Znači da nas respektiraju, a ako budu duplirali Brekala, bit će više slobodnog prostora za druge igrače – zaključio je Milin koji je oduševljen ponašanjem svojih igrača na pripremama. Balić: Ozračje je sjajno Napadač Hrvatske i Club Bruggea Fran Brodić poručio je: – Imamo vrlo tešku skupinu, ali uvjeren sam da ni Francuzima, Nizozemcima i Englezima neće biti lako s nama. Cilj nam je proći skupinu, što automatski znači i plasman na Svjetsko prvenstvo. Mladi Balić poručio je da će Hrvatsku krasiti momčadska igra. – U reprezentaciji je stvarno uvijek dobra atmosfera. Svi igrači dobro se slažu, lijepo se družimo, ali i borimo jedan za drugoga – rekao je Balić i zaključio: – Naravno da je cilj osigurati plasman na Svjetsko prvenstvo, no treba ići utakmicu po utakmicu, koncentrirati se samo na sljedećeg suparnika. 