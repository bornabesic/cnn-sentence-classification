Odbojkaši Hrvatske pobijedili su Norvešku s 3:1 (25:23, 22:25, 25:19, 25:15) u prvom kolu zagrebačke skupine kvalifikacija za odlazak na Svjetsko prvenstvo. Utakmica je trajala 115 minuta, a naši odbojkaši uspjeli su pobijediti u službenoj utakmici nakon čak dvije godine. Bila je to ujedno i premijerna pobjeda Ivana Rančića, novog izbornika.  – Baš mi je sad pala na pamet ideja da izbornik mora častiti za prvu pobjedu – rekao je kapetan Ivan Raić koji je s 27 osvojenih bodova bio najzaslužniji za slavlje.  – Potrajalo je malo duže nego što smo se nadali. Razumljivo, prva utakmica, nova reprezentacija, puno nervoze. Napravili smo previše pogrešaka koje moramo ispraviti već u današnjoj utakmici – dodao je Raić.  Mora da vas jako boli ruka jer ste ispucali barem pedesetak lopti.  – Navikao sam na to. Ma, bitno je da samo prekinuli crni niz poraza na službenim utakmicama – zaključio je naš najbolji igrač.  Ivan Rančić bio je prilično sretan.  – Ako dečki kažu da moram častiti, onda ću počastiti. Ali samo sokovima.