VEDRAN ROŽIĆ, bivši direktor Hajduka, ipak neće u zatvor zbog malverzacija u Hajdukovu poslovanju početkom 90-ih. Vrhovni sud preinačio mu je nepravomoćnu presudu na koju je osuđen u srpnju 2015. godine, i to tako da je umjesto djelomične uvjetne osude, po kojoj bi trebao 10 mjeseci u zatvor, osuđen na uvjetnu kaznu od godine dana zatvora s rokom kušnje od tri godine. Podlogu za ovakvu izmjenu sankcije Vrhovni sud našao je u tome što je po njihovoj presudi Rožić, inače i bivši saborski zastupnik, osuđen za jedno umjesto dva kaznena djela zlouporabe povjerenja u gospodarskom poslovanju, premda je činjenični opis ostao nepromijenjen. U pitanju su pozajmice za dvije privatne firme u visini od 250 tisuća kuna te 100 tisuća DEM od prava prijenosa koje nije predao u deviznu blagajnu.  Prošlo je dosta godina... Vrhovni sud smatra da će uvjetna kazna ostvariti svrhu kažnjavanja i zbog protoka vremena od počinjenja kaznenih djela. Ne vide smisao da čovjeka nakon toliko godina šalju u zatvor. Otegotne okolnosti nisu utvrđene. Rožiću je propisan dvostruki uvjet, što znači da ne smije počiniti novo kazneno djelo te da u roku od godinu dana od pravomoćnosti presude mora vratiti u državni proračun 362 tisuće kuna. Vrhovni sud potvrdio je oslobađajuću presudu Ivanu Buljanu te ukinuo oslobađajuću presudu Rožiću za neobračunavanje poreza na dohodak u visini od gotovo 30 milijuna kuna. Taj dio će se suditi na Općinskom sudu u Splitu. Postupak traje 17 godina Buljan i Rožić privedeni su u ljeto 2000. godine. Neko vrijeme proveli su i u zatvoru s financijskim direktorom Bartulom Kalebom kojem nisu stigli suditi jer je umro. U postupku je bio i Nadan Vidošević kojeg nisu priveli, ali su uvrstili u optužnicu podignutu početkom 2003. godine. Sud je optužnicu vratio na doradu. Pet godina trajala je dopuna istrage, a onda je Državno odvjetništvo još nekoliko godina mozgalo što će učiniti sa slučajem. Na kraju su optužnicu ponovno spustili do suda, ali u njoj više nije bilo Vidoševića. U tijeku je suđenje i grupi Hajdukovih direktora iz druge polovine 90-ih, ali tu se kraj još ne nazire.