U četvrtak, u 13 sati, u hotelu Panorama održat će se izborna sjednica Skupštine Hrvatskog olimpijskog odbora  za mandatno razdoblje 2016-2020. godine na kojoj će se biti izabran predsjednik, četiri dopredsjednika te članovi Vijeća HOO-a, a jedini kandidat za čelnog čovjeka krovne sportske organizacije je dosadašnji predsjednik Zlatko Mateša. Skupština HOO-a  je najviše upravljačko tijelo koje utvrđuje strategiju i politiku razvoja hrvatskog sporta, a čine je 73 predstavnika nacionalnih sportskih saveza, 21 predstavnik zajednica športskih saveza i udruga županija i Grada Zagreba te po tri predstavnika Hrvatskog kluba olimpijaca i Komisije sportaša. Dakle, pravo glasa imat će ukupno 100 članova skupštine, s time što će predstavnici nacionalnih sportskih saveza olimpijskih sportova (39) imati po dva, a ostali po jedan glas. Maksimalan broj glasova je 139, a za izbor je potrebno imati natpolovičnu većinu glasova nazočnih članova Skupštine s pravom glasa. Kako je do 28. rujna, do kada je trajao rok za podnošenje kandidature, pristigla samo kandidatura aktualnog predsjednika HOO-a Zlatka Mateše, vrlo je izgledno da će bivši predsjednik hrvatske Vlade dobiti povjerenje skupštinara da i u naredne četiri godine bude na čelu naše krovne sportske organizacije, koju vodi od 2002. godine. Zlatko Mateša je najdugovječniji predsjednik HOO-a, kojeg su prije njega vodili još samo prvi predsjednik HOO-a Antun Vrdoljak (1991. - 2000.) te pola mandata (2000 - 2002.) Zdravko Hebel. Nakon što bude izabran, predsjednik će skupštinarima predložiti kandidate za izbor četiri dopredsjednika, 12 članova Vijeća HOO-a, od kojih je jedan po funkciji predstavnik Komisije sportaša, te po pet članova Nadzornog odbora i Etičkog odbora HOO-a.