Neki su Tottijevu oproštajku na Olimpcu doživjeli kao najveću sramotu u povijesti Rome. Francesco Totti, legenda Rome i ikona talijanskog pa i svjetskog nogometa, te posljednji ‘legionar’ u borbi protiv modernog nogometa, u nedjelju se oprostio od svoje Rome. Totti je okončao svoju nogometnu karijeru u 40. godini života nakon 784 utakmice za rimski klub. Ušao je kao zamjena Salahu u 54. minuti u posljednjem kolu talijanske Serie A i grcajući u suzama dugo se opraštao od navijača, ali zapravo je cijeli Rim plakao. Ipak, neki su Tottijevu oproštajku na Olimpcu doživjeli kao najveću sramotu u povijesti Rome. Ne zbog cijele te patetike, rijeke suza i ceremonije, Totti je to itekako zaslužio, već zbog toga kako se Roma ponijela prema legendi kluba. Naime, Zdenek Zeman, slavni trener Rome, vodio je Tottija u dva navrata, od srpnja 1997. do lipnja 1999., pa od lipnja 2012. do veljače 2013. Njemu baš i nije pretjerano dobro ‘sjeo’ cijela ta tugaljiva priča iz Rima. “Ovo nije proslava, ovo je bila sahrana. Da je kojim slučajem Francesco sam odlučio oprostiti se od nogometa to bi bila sasvim druga stvar, ali ako to on nije napravio, ovo je zapravo tragedija. Mislim da Totti želi i dalje igrati i ja ga ne mogu zamisliti u odijelu s kravatom. To je tragedija”, rekao je Zeman. Novinari su ga potom upitali hoće li ga zvati kod sebe u Pescaru, a on je kratko odgovorio: “Ne, Francesco zaslužuje bolje”!