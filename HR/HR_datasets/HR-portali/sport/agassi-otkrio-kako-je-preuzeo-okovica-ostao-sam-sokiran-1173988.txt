Teniska legenda Andre Agassi pokušat će pomoći Novaku Đoković da se vrati na prvo mjesto ATP ljestvice. Amerikanac, 47-godišnjak, u stožer srpskog tenisača stigao je uči Roland Garrosa. – Razgovarali smo telefonski tijekom turnira u Monte Carlu i nakon njega. Iskreno sam šokiran kako Novak brzo uči. Nas dvojica sada svakog dana učimo jedan od drugog na terenu i izvan njega. Novak je zanimljiva i inspirativna osoba, odmah sam vidio da ima visok kvocijent inteligencije – rekao je Agassi. Amerikanac je prvo odbio Đokovića, no sin Jaden Gil nagovorio ga je da promijeni mišljenje. – Sin mi je rekao: "Tata, idi u Pariz, voliš Novaka." Steffi mi je onda rekla: "Idi i malo uživaj." Agassi vjeruje da se Đoković može vratiti na svjetski tron. – Još uvijek nismo potpisali ugovor, vidjet ćemo koliko ću mu biti potreban. Motiviran sam da mu pomognem jer opet može biti najbolji. A Đoković je objasnio zašto se odlučio za Agassija. – Tražio sam njegov broj kako bih ga nazvao i zahvalio mu što me uvijek podržavao, čak i u vremenima kad sam bio kritiziran. No, razgovor je potrajao 45 minuta i pričali smo o svemu – rekao je Đoković koji je uoči Roland Garrosa objavio da je Agassi njegov trener. – Počašćen sam što ga imam za trenera – kaže Đoković.