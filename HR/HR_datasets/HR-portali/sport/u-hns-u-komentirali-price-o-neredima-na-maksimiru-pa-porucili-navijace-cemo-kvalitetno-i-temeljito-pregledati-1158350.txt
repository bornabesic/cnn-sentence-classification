Hrvatski nogometni savez je kao organizator utakmice Hrvatske i Ukrajine poduzeo sve mjere kako bi utakmica na kojoj će biti više od 26 tisuća navijača, od čega više od 2000 Ukrajinaca, prošla u korektnom navijanju, bez ikakvih izgreda i mogućnosti da hrvatska reprezentacija i HNS ponovno budu kažnjeni. - Želimo da se svi ugodno osjećaju na stadionu, da se nemaju čega bojati, bilo kakvih nemilih scena kakvih je bilo u ranijem preriodu - rekao je povjerenik HNS-a za sigurnost Miroslav Marković te dataljno opisao kako će gledatelji biti pregledani kroz tri kontrolne točke. - Preporučujemo svima da dođu što ranije. Ulazi će biti otvoreni od 18 sati. Imat ćemo tri stupnja pregleda. Pregledi će biti kvalitetni i temeljiti. Na prvom će se pregledavati imaju li ulaznicu, na drugom stupnju imaju li osobne podatke koji se slažu s podacima na ulaznici. Ne budu li se podaci slagali imamo mogućnost oduzimanja ulaznice bez povrata novca. Kad isti ostvare ulazak kroz tripode, slijedi pregled osobe i stvari koje unosi. Gledateljima neće biti dopušteno unositi velike torbe, ruksake, a ni kišobrane s obzirom na to da je vremenska prognoza povoljna. Isto tako, nitko neće smjeti unijeti transparente ili zastave koje su veće od dimenzije 2 x 1 metar. - Svi transparenti veći od tih dimenzija bit će ranije postavljeni i naknadno neće biti moguće unositi iste. Do 2 x 1 metar bit će omogućeno unošenje svih zastava, bez ikakvih političkih poruka, slika koje mogu biti rasističke i nemaju veze sa sportom - napomenuo je Marković koji je istaknuo kako nije bilo dojava o organiziranom pokušaju stvaranja nereda za vrijeme dvoboja. - Ne želimo sijati paniku, iako je bilo takvih napisa u medijima. Nemamo konkretnih informacija da bi neka skupina došla organizirano raditi nerede, kao što su radili vani, gdje im je to bilo lakše. Na osiguranju će biti angažirano više od 550 zaštitara, 70 stjuarta i više policajaca nego zaštitara, a specifičnosti maksimirskog stadiona olakšavaju posao onima koji će brinuti za sigurnost. - Ovaj stadion specifičan, zbog visine tribina gotovo je nemoguće napraviti invaziju na teren.  Ukrajinski navijači će imati posebnu zonu, ali će tretman prema njima biti jedan kao prema hrvatskim navijačima. - Ovdje su ukrajinski navijači odvojeni, nema mogućnosti fizičkog kontakta. Predviđena sterilna zona kod južne tribine, u koju će biti moguć ulazak samo ukrajinskim navijačima. U toj zoni sve je predviđeno da se ukrajinski navijači osjećaju ugodno i nadam se, uživaju u nogometu. Prema ukrajinskim navijačima će se primjenjivati iste mjere kao i prema domaćima. Ne očekujemo u zoni stadiona nikakve probleme s ukrajinskim navijačima - zaključio je Marković. 