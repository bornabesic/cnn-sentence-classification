Screenshot: Youtube "SMEĆE KATALONSKO neće prismrditi trofeju", tako je šeik Abdullah bin Nasser bin Abdullah Al Ahmed Al Thani, vlasnik Malage, koja je u zadnjem kolu ugostila Real, najavio kako će se rasplesti mrtva trka za naslov prvaka Španjolske između njegovog gosta i omražene mu Barcelone, koja je u isto vrijeme igrala s Eibarom. Malaga je u zadnjem kolu bila rasterećena, odnosno barem je trebala biti, da nije ove skandalozne izjave njenog vlasnika, ali i onog što je u najavi utakmice izjavio njen trener Michel, inače Realova igračka legenda i jedan od najvećih veznjaka svih vremena tog kluba. On je komentirao čuveni Realov meč iz 1992. protiv Tenerifea, kada je tu momčad vodio Jorge Valdano, također Realov nogometaški velikan. U gotovo identičnoj situaciji kao danas, Real je imao bod više od Barcelone i na poluvremenu je kod Tenerifea vodio 2:0, ali u drugom dijelu dolazi do preokreta koji donosi titulu Barceloni.  "Ja sam puno veći Realovac od Valdana", poručio je Michel prije utakmice u kojoj njegova Malaga dočekuje njegov Real, što se naravno protumačilo tako da će Malaga u zadnjem kolu protiv Reala igrati "pod ručnom".  Kada je shvatio kako se izlajao, Michel se stao izvlačiti:  "Real je moj klub, ali to je i Malaga. Moram poštivati ovo prvenstvo i moji igrači ne bi razumjeli da želim drukčije. Želio bih da odluka ne bude u zadnjem kolu. Bolje da dočekam nove prvake, nego da svladam svoj klub." Odluka je ipak bila u zadnjem kolu i tamo se Malaga nije osramotila. Barem na sredini terena i pred protivničkim golom. Jer je na vrata uglednog gosta pucala čak 19 puta, u čemu je prednjačio napadač Sandro, inače dijete Barcelone, dok je po posjedu lopte bila izjednačena s liderom. Ali ono što se događalo pred golom Malage, gdje su njeni stoperi Luis Hernandez i posebno Mikel Villanueva davali sve od sebe, a najviše lopte kako bi Real zabio, stvarno je skandalozno. To posebno vrijedi za prvu situaciju u priloženom videu s kompiliranim spornim situacijama, gdje Villanueva na ubačaj pred vlastiti gol reagira kako nikada nismo vidjeli od stopera u obrani - širenjem nogu kako bi lopta prošla do Ronalda. Ostala dodavanja lopte njega i kolege "protivnicima", zatim "nesporazume" i stajanja dok lopta i Realovi igrači pored njih sprintaju i zabijaju, možete pogledati ovdje: