Marko Pjaca napokon je uspio ostvariti toliko željeni transfer u inozemstvo. Hrvatski reprezentativac od sljedeće se sezone nositi dres Juventusa, a Dinamo bi trebalo pripasti oko 22,5 milijuna eura. Ipak, prije odlaska odigrat će još jednu utakmicu za modre, onu sutrašnju protiv Vardara. - Želio bih reći da je u srijedu moja zadnja utakmica za Dinamo. Ovo je moj klub za koji navijam od kad sam se rodio. Zahvalan sam Dinamu na svemu. Istovremeno sam i sretan i tužan. Sretan sam jer me čekaju novi izazovi, a tužan jer odlazim iz kluba za koji navijam od kad znam za sebe, kazao je emotivni Pjaca pa dodao: - Dinamu želim sve najbolje. Nadam se da će obraniti prošlogodišnji naslov prvaka i da će se plasirati u Ligu prvaka. Marko se nada da će ga sutra navijači doći pozdraviti u velikom broju te nositi Dinamo do važne pobjede. Podsjetimo, ulaznice za Vardar prodaju se po 10, 20 i 30 kuna, a cijeli prihod ide za obnovu vukovarskog Vodotornja. 