Košarkaši Cedevite poveli su s 1-0 u pobjedama u polufinalu doigravanja prvenstva Hrvatske zahvaljujući 97-78 (21-18, 23-11, 28-28, 25-21) pobjedi na gostovanju protiv Splita u prvoj utakmici serije. Cedevita je utakmicu rezultatski riješila u završnici prvoga poluvremena kada je pobjegla na 17 koševa razlike (44-27), a u trećoj četvttini se prednost branitelja naslova povećala i na najvećih 29 (66-37). Do kraja utakmice domaći su uspjeli tek ublažiti poraz. Filip Krušlin je s 21 košem predvodio Cedevitu, Marko Tomas i Džanan Musa dodali su po 16 poena, dok su Goran Filipović sa 17 i Matej Kalajdžić sa 16 poena bili najefikasniji kod Splita. U finale će se plasirati sastav koji prvi ostvari dvije pobjede, a druga utakmica igrat će se u Zagrebu u četvrtak (20 sati). Ranije u nedjelju do vodstva od 1-0 u svojoj polufinalnoj seriji stigli su košarkaši Cibone zahvaljujući 70-67 (18-15, 21-27, 16-10, 15-15) pobjedi na gostovanju protiv Šibenika. U neizvjesnoj završnici Cibona je u posljednjoj minuti uspjela nadoknaditi zaostatak od 65-66 i stići do pobjede kojom je napravila veliki korak ka plasmanu u finale. Ključnim se pokazao koš Luke Žorića 35 sekundi prije isteka vremena kojim je donio prednost zagrebačkom sastavu od 66-65. U sljedećem napadu Šibenčani nisu imali rješenje za agresivnu obranu Cibone pa je Teo Petani morao šutirati tricu s istekom napada iz loše pozicije i nije bio precizan. Potom je Žorić pogodio oba slobodna bacanja za 68-65, a Šibenik je imao sedam sekundi za posljednji napad u kojemu je tricom mogao poravnati. No Roko Badžim loše je izveo loptu iz auta, pa je ta prilika propala, Željko Šakić pogodio je dva slobodna bacanja za 70-65 da bi Ivan Siriščević sa zvukom sirene uspio tek smanjiti na konačnih 70-67. Žorić s 22 i Šakić s 18 koševa predvodili su Cibonu, dok je Siriščević s 14 ubačaja bio najefikasniji u sastavu Šibenika. Druga utakmica ovih suparnika igrat će se u srijedu u Zagrebu (18 sati). 