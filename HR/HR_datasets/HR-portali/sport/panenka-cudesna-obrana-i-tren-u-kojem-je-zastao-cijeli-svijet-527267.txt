Da bi razveselili Talijana, trebate mu samo spomenuti 9. srpanj 2006. i sve ste napravili. Oni koji dobro pamte datume, znaju da je na taj dan Italija osvojila Svjetsko prvenstvo u Njemačkoj tako što je poslije penala srušila Francusku. Ujedno, bio je to zadnji susret na travnjaku dva ponajveća igrača svih vremena, Gianluigija Buffona i Zinedinea Zidanea. Iako je Francuz od Talijana stariji tek pet godina, on je u igračkoj mirovini od toga, za njega nesretnog dana, 2006. godine. Buffon traje i dalje, kapetan je talijanske reprezentacije i Juventusa u 39. godini života, a večeras će ponovno biti suprotstavljen Zidaneu koji je već godinu i pol prvi trener Reala s kojim je osvojio sve što se osvojiti moglo. Na finalu Mundijala, obojica su imala zapažene role. Prvo je Zizou panenkom doveo u vodstvo 'tricolore', da bi se 'azzurri' vratili golom Materazzija poslije kornera samo 12 minuta kasnije. Zamislite samo koliku hrabrost jedan igrač mora imati da bi u finalu Svjetskog prvenstva Buffonu prodao panenku! Imao je Zidane fantastičnu šansu u produžecima kada je pucao glavom, ali fenomenalni Gigi uspio je to skinuti čudesnom paradom. Nažalost po Francusku, Zidane je, isprovociran od strane Marca Materazzija, udario talijanskog stopera glavom u prsa te zaradio crveni karton. Poslije penala slavili su Talijani, a Buffonov suigrač iz redova Juvea David Trezeguet, ispao je tragičar. Bio je to veliki nogometni spektakl režiran od strane Gigija i Zizoua.  Što li su nam večeras spremili majstori...