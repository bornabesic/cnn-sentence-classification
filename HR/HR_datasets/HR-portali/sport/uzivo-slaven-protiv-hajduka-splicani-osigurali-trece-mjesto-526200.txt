U zadnje dvije utakmice zabio je šest golova i sad je na 18, teško da će mu netko oteti titulu najboljeg strijelca. Tri gola manje imaju Hodžić i Andrijašević koji igraju jedan protiv drugoga u derbiju Dinama i Rijeke u subotu na Maksimiru. Hajduk je na krilima Marka Futacsa završio sezonu pobjedom u Koprivnici (2-1). Zabio je Mađar u 8. i 25. minuti (iz penala), dok je za Belupo strijelac bio Međimorec. Hajduk je i prije zadnjeg kola osigurao treće mjesto, Belupo je branio šestu poziciju, a Istra ga može preskočiti u subotu pobjedom protiv Intera u Zaprešiću. Splićani se iz Koprivnice vraćaju s tri boda prvi put nakon listopada 2015. kad je bilo 1-0. U rasterećenoj utakmici u kojoj ni Hajduk ni Belupo nisu imali što izgubiti, nismo vidjeli nogometnu ljepoticu, ali vidjeli smo da Hajduk konačno ima pravog napadača, kilera koji zabija i iz polušansi. Stipica je izbio loptu, Bašić prebacio glavom na Futacsa, a ovaj između dvojice pogodio za 1-0 u osmoj minuti. Pa se prebacio na asistente i dodao Ercegu koji pada u šesnaestercu. Mađar uzima loptu i u 25. minuti zabija za 2-0. Slavenu je nadu vratio Međimorec 15 minuta prije kraja, ali nije uspio do izjednačenja.