Iako utakmica Dinama i Rijeke u posljednjem kolu ovosezonskog HNL-a nije imala natjecateljski značaj, naboja nije nedostajalo. Rijeka je kolo ranije osvojila naslov pobijedivši Cibaliju tako da je put u Zagreb bio u potpunosti rasterećen. Obje momčadi krenule su vrlo agresivno i otvoreno u sami susret, a Dinamo je stigao do prednosti već u 4. minuti. Nešto ranije, u drugoj minuti, Vešović je nevjerojatno pretrčao Pivarića, koji je sigurno imao 3-4 metra prednosti. Lijevi bek i kapetan Dinama zatim je srušio igrača Rijeke, koji je išao sam na Dinamova golmana Zagorca. Ostaje pitanje je li sudac Zebec trebao opomenuti Pivarića, koji je prošao bez kartona. Sve u svemu, Dinamo je dvije minute kasnije stigao do prednosti prekrasnim solo golom svojeg najboljeg igrača Soudanija. Alžirac je nanizao trojicu igrača Rijeke i sjajno prevario golmana Prskala. Soudanijev gol možete pogledati ovdje.