Prvi službeni ogled u povijesti između rukometaša PPD Zagreba i Kielca otišao je na stranu gostiju, na stranu aktualnih osvajača Lige prvaka. Poljska momčad slavila je sa 23:26 prekinuvši tako niz od dva poraza u elitnoj skupini Lige prvaka. A moglo je završiti i drugačije. Recimo pobjedom “plinara”. Zašto nije? Na to pitanje odgovor je dao bez pardona Silvio Ivandija, trener PPD Zagreba. Talant prekinuo crni niz - Kada promašiš četiri kontre jedan na jedan onda se ne možeš nadati nikakvom iznenađenju. Nevjerojatno kako su četiri različita igrača promašivala. Još smo prvo poluvrijeme odigrali jako dobro, a u drugom smo ostali bez očekivanog učinka vanjske linije. Stipe Mandalinić nije mogao sam, nije imao nikakvu pomoć. Dobro, nešto bolje odigrao je Miklavčić od ostalih - istaknuo je Ivandija. Za razliku od poljskih organizatora igre (Bombač, Zorman), zagrebovi su bili na nikakvom učinku. Sva tri srednjaka (J. Valčić, S. Vujić i Jotić) nisu postigla niti jedan pogodak. Luka Šebetić tek se jednom upisao u listu strijelaca. - Da bi se pobijedilo Kielce morali smo imati barem još jednog raspoloženog igrača. Ili barem vratara . A Kielce je na vratima imalo super raspoloženog Ivića. Dugo ga nisam vidio da tako dobro brani. Pazite, on je obranio “mrtve” kontre - jadao se Ivandija. Dobra vijest je što je Ivić hrvatski vratar i ako zadrži ovakvu formu do Svjetskog prvenstva u Francuskoj možda će i Željko Babić, izbornik Hrvatske, zadovoljno trljati ruke kao Talant Dušebajev, trener Kielca. A španjolski trener na klupi Kielca prekinuo je ovom pobjedom niz od četiri poraza - dva s klubom i dva s reprezentacijom Poljske. No, daleko od toga da je nadmudrio Ivandiju. Štoviše, mogao je lako upisati i novi poraz. Da je primjerice Dobrivoje Marković pogodio kontru za plus četiri ili da je kontru realizirao Lovro Šprem za 13:10. No, umjesto pogotka Šprema gosti su re-kontri iznudili isključenje Josipa Valčića i sedmerac kojeg je Bielecki pospremio u mrežu. Samo želja nije dovoljna - Ne znam što sad pametno reći. Znam, zeznuo sam kontru. Svojim pogreškama i promašenim zicerima sami smo sebe uvalili u probleme - rekao je tužni Šprem. Svaka čast Varaždincima koji su ispunili dvoranu do posljednjeg mjesta. Bila je dobra atmosfera, ali vjerojatno bi sve to drugačije izgledalo u zagrebačkoj Areni. Čak se usuđujem napisati da bi PPD Zagreb dobio utakmicu u svojoj dvorani gdje bi pritisak navijača ipak bio puno veći nego u Varaždinu. - Šteta, šteta, šteta. Imali smo veliku želju, ali jednostavno nije išlo. Da barem Ivić nije tako dobro branio - sa sjetom će reći Ivandija. Zagrepčani se sad malo okreću SEHA Gazprom ligi. U utorak ih čeka susret s Pivovarnom Laško. A onda slijede još dvije utakmice Lige prvaka. - Idemo u goste Kielcu i dočekujemo RN Löwen. Kad bi u te dvije utakmice osvojili dva boda to bi bio lijepi završetak prvog dijela sezone - zaključio je Ivandija. 