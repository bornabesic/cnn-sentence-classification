Screenshot (Youtube) ČAK 65 tisuća okupilo se na Allianz Areni kako bi podržalo 1860 Munchen u borbi za opstanak u drugoj ligi, ali nekadašnji prvak Njemačke nije uspio. 1860 Munchen izgubio je 0:2 od Regensburga i sljedeće sezone igrat će u trećoj ligi, iako su u prvoj utakmici razigravanja odigrali zadovoljavajućih 1:1. Navijači su ovo ispadanje doživjeli sramotnim, pa su pred kraj susreta prekinuli utakmicu na desetak minuta ubacujući razne predmete na travnjak.    1860 Munchen u sezonu je ušao s trećom najskupljom momčadi lige nakon Stuttgarta i Hannovera, a momčad vodi Vitor Pereira koji je s Portom osvajao titule. I dok su Stuttgart i Hannover izborili plasman u viši rang natjecanja, 1860 Munchen iduće sezone će igrati u trećem razredu njemačkog nogometa u kojem je posljednji put bio prije 25 godina.  Ivica Olić u nevjerici je gledao što se događa. Najavljivao je borbu za Bundesligu, a sada je sa suigračima ispao u treću ligu. Još ranije je 37-godišnji napadač najavio da će mu ovo biti oproštajna sezona, a teško da će se predomisliti nakon ovakvog debakla.   U porazu od Regensburga legendarni hrvatski nogometaš odigrao je drugo poluvrijeme. Navijači na društvenim mrežama zahvaljuju mu se na borbenosti i poručuju da nije zaslužio ovakav završetak karijere.