Košarkaši Washingtona stigli su do prve pobjede u seriji protiv Boston Celticsa u drugom krugu doigravanja. Wizardsi su slavili na svom parketu 116-89 i tako smanjili prednost Celticsa na 2-1.  Najbolji strijelac kod Washingtona bio je John Wall s 24 koša, no fantastičnu utakmicu odigrali su naš Bojan Bogdanović i Marcin Gortat. Hrvatski je košarkaš za 29 minuta na parketu zabio 19 koševa te imao 10 skokova i dvije asistencije uz 50% šuta iz igre. Gortat je također stigao do double-double učinka uz 13 koševa i 16 skokova. Wizardsi su sjajno krenuli u utakmicu, u prvoj četvrtini napravili su seriju 22-0 i poveli 34-12 nakon čega više nije bilo povratka za Celticse. A upravo je Bojan u toj seriji imao važnu ulogu, utrpao je tri trice i najavio treneru da će to biti njegova sjajna noć u doigravanju. No ono što je obilježilo vatreni susret Bostona i Washingtona svakako su tučnjava Oubrea i Olynyka, ali i čak osam tehničkih te tri isključena igrača. Naravno, jedan od njih bio je Oubre Jr. koji je nakon malo žešćeg bloka centra Celticsa nasrnuo na njega i zasluženo je izbačen s parketa. Iako su i prve dvije utakmice bile žestoke, ništa se ne može usporediti s noćašnjom tučnjavom u Washingtonu. Tehničke su najprije dobili Ian Mahinmi i Jonas Jerebko, nakon toga je Oubre isključen i mogao bi dobiti dodatnu kaznu, a 'točka na i' su tehničke u posljednjoj četvrtini, kada je sve već bilo odlučeno, trenera Stevensa i Brooksa...  A koliko je Washington jak na svom parketu govori i podatak da im je ovo četvrta domaća pobjeda u isto toliko utakmica u ovogodišnjem doigravanju. Isto tako, Wizardsi su srušili NBA rekord sa 119 koševa u prvim četvrtinama u prve tri utakmice drugog kruga doigravanja. - Wizardsi cijelu sezonu igraju žestoko na početku utakmice, a uz to su i sjajna domaćinska momčad - rekao je trener Celticsa Brad Stevens. Kod Bostona najbolji je bio Al Horford sa 16 koševa, Crowder je zabio 14, Isaiah Thomas 13... U drugoj utakmici Golden State je pobijedio Utah Jazz 115-104 i tako poveo 2-0 u seriji. U momčadi doprvaka najbolji je bio Kevin Durant s 25 koševa i 11 skokova, Curry je zabio 23, Green 21, Thompson 14...   