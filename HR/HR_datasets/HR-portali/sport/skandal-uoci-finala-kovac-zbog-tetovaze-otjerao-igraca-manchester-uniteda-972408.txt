Foto: Getty Images/Guliver Image HRVATSKI nogometni stručnjak Niko Kovač zbog nediscipline iz momčadi Eintrachta izbacio je Guillerma Varelu i urugvajski branič neće konkurirati za subotnji ogled protiv Borussije Dortmund u finalu njemačkog kupa. Varela je u Eintrachtu na posudbi iz Manchester Uniteda, a kažnjen je nakon što se tetovirao usprkos zabrani kluba. Niko Kovač i klupski liječnici zabranili su Vareli tetoviranje dok ne odigraju finale kupa, no 24-godišnji Urugvajac nije ih poslušao. Na njegovu nesreću, mjesto na kojem se tetovirao inficiralo se pa je Varela morao kod liječnika. Kada su saznali za njegov potez, u klubu su poludjeli. Urugvajac je izbačen iz momčadi i klub je objavio kako na njega više ne računa i neće otkupiti njegov ugovor od Manchester Uniteda. "﻿Njegov potez pokazuje nepoštovanje kluba i suigrača. ﻿Premda su mu trener i klupski liječnici rekli da se ne tetovira do kraja sezone, nije ih poslušao", kazao je sportski direktor kluba Fredi Bobic dodavši: "Željeli smo ga zadržati i sljedeće sezone, ali na njega više ne računamo, a slijedi mu i klupska kazna." Varela je stigao u Manchester United 2013. iz Penarola, međutim nije se previše naigrao u dresu Crvenih vragova. Jednu sezonu proveo je na posudbi u Real Madridu, a ove sezone igrao je za Eintracht. Finale njemačkog kupa je u subotu, a Eintracht je dosad četiri puta slavio u tom natjecanju. Posljednji put 1988. godine.