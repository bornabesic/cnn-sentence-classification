KOŠARKAŠI Cibone prvi su finalisti ovogodišnjeg doigravanja prvenstva Hrvatske. Oni su u drugoj polufinalnoj utakmici u KC-u "Dražen Petrović" svladali Šibenik 72:66 (22-20, 18-12, 19-18, 13-16) i tako prošli u finale omjerom 2:0 u pobjedama. Cibona je opipljiviju prednost stvorila u drugoj četvrtini i potom ju relativno lagano održavala tijekom nastavka. Gosti iz Šibenika zaprijetili su sredinom trećeg dijela, smanjivši na 47:46, ali Cibona je nakon minute odmora reagirala serijom 6:0 i ponovno se odmaknula na sigurniju prednost. Željko Šakić s 22 koša i 15 skokova bio je najbolji u redovima Cibone, dok je Roko Badžim sa 16 poena bio najefikasniji kod Šibenika. Cibona će u finalu igrati protiv boljeg iz dvoboja Cedevita - Split, trenutačni rezultat je 1:0 za Cedevitu, a druga utakmica ovih suparnika odigrava se u četvrtak, u Zagrebu (20 sati).