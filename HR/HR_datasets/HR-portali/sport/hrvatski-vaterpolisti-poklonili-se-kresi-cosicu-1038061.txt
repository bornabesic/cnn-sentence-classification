Hrvatska vaterpolska reprezentacija, uoči današnje utakmice, poklonila se zadarskom i svjetskom košarkaškom velikanu Krešimiru Ćosiću. Slobodne trenutke nakon treninga, a uoči današnje utakmice, vaterpolo reprezentativci proveli su na utakmici KK Zadra i KK Partizana. Na radost brojnih navijača, Zadrani su upisali pobjedu.  – Sjajna atmosfera u zadarskom hramu košarke. S velikim smo veseljem i emotivnim nabojem došli bodriti Zadar te doživjeti sjajno navijanje Tornada i brojnih Zadrana. Pozivamo sve navijače da i nama pruže podršku u večerašnjoj utakmici protiv Rusije! – izjavio je reprezentativac Anđelo Šetka.  Utakmica na bazenu ŠC Višnjik igra se danas, 17. studenog, u 20.45 sati. Ulaznice za utakmicu FINA Svjetske lige Hrvatska – Rusija, mogu se kupiti po cijeni od 30 kuna na blagajni bazena ŠC Višnjik u Zadru. Utakmica je u izravnom TV prijenosu na Arenasport kanalu.  U Zadru su sljedeći igrači: golmani Josip Pavić, Marko Bijač i Ivan Marcelić, Damir Burić, Andro Bušlje, Marko Macan, Luka Lončar, Boris Pavlović, Fran Paškvalin, Maro Joković, Paulo Obradović, Antonio Petković, Anđelo Šetka, Sandro Sukno, Petar Muslim, Luka Bukić i Ante Vukičević. Stručni stožer čine Ivica Tucak, Ivan Asić, Pero Kuterovac i Damir Luketić. Hrvatska vaterpolska reprezentacija na devetodnevne pripreme u SAD, u Los Angeles, odlazi 13. prosinca. Uz FINA Svjetsku ligu, ove nas sezone u siječnju očekuje Europsko prvenstvo u Beogradu te Olimpijske igre u Rio de Janeiru u kolovozu. Generalni sponzor reprezentacije je HEP.  >>Zadar pred 6000 gledatelja pobijedio Partizan!