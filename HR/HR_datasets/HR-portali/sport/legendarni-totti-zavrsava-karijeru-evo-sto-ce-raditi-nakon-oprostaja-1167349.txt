Legendarni kapetan talijanskog nogometnog prvoligaša Rome Francesco Totti (40) po završetku ove sezone završit će svoju igračku karijeru nakon 24 godine provedene u tom klubu, objavio je u srijedu novi sportski direktor Rome Monchi. Totti je u dresu "vučice" debitirao još 1993. godine te je sa 307 pogodaka u 783 nastupa u službenim utakmicama rekorder u obje kategorije. S Romom je osvojio naslov prvaka Italije 2001. godine i dva uzastopna Kupa 2007. i 2008. dok je s reprezentacijom Italije osvojio naslov svjetskog prvaka 2006. "Dogovorili smo se kako će ovo biti njegova posljednja sezona i da će potom nastaviti raditi kao direktor u klubu. Želim ga pored sebe jer će me naučiti što Roma ustvari jest", kazao je Monchi koji je prošloga mjeseca stigao na poziciju sportskog direktora Rome nakon što je uspješno obnašao tu dužnost u Sevilli. 