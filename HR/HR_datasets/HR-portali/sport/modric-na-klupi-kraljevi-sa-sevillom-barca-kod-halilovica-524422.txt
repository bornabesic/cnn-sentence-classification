Real Madrid i Barcelona bili su uvjerljivi u utakmicama pretposljednjeg kola španjolskog prvenstva. "Kraljevi" su na Bernabéuu svladali Sevillu 4-1 i napravili su velik korak prema naslovu prvaka. Ronaldo je zabio dva gola i tako prešao čarobnu granicu od 400 golova za "kraljevski" klub. Madriđani su bodovno izjednačeni s Barcelonom na vrhu ljestvice zbog lošijega međusobnog omjera, no imaju utakmicu manje, gostovanje kod Celte u srijedu. Čak im je remi u toj utakmici, uz pobjedu u zadnjem kolu protiv Málage, dovoljan za prvo mjesto, dok Barcelona idući vikend dočekuje Eibar i nada se kiksu momčadi iz glavnoga grada. Katalonci su kod Las Palmasa također trijumfirali 4-1 uz hat-trick Neymara i jedan gol Luisa Suáreza. Real je s kombiniranim sastavom protiv Seville poveo vrlo neobičnim golom Nacha Fernándeza iz slobodnjaka u 10. minuti, na nepostavljeni živi zid. Već u 23. bilo je 2-0, a vrlo lako gosti su mogli zabiti jednako toliko golova jer je Jovetić pogodio prečku i stativu, a Keylor Navas imao tri sjajne obrane. Jovetić je u 49. minuti napokon pogodio za 2-1 i vratio neizvjesnost u meč, no Andalužani nisu imali snage za preokret. Ronaldo je, nakon 400. gola za Real, u 78. minuti zabio i 401., sjajnim udarcem s ruba šesnaesterca. Konačan rezultat postavio je Toni Kroos u 84. minuti. Mateo Kovačić igrao je do 72. minute, a zamijenio ga je Luka Modrić. - Bilo je teško, ali u nogometu to tako zna biti. Najvažnije je što smo pobijedili i moramo tako nastaviti. Nacho? Iznenadio me njegov potez, bio je pametan - rekao je Kovačić neposredno nakon utakmice. Las Palmas je držao pozitivan rezultat protiv Barcelone do 25. minute, a onda je u dvije minute primio dva gola. Neymar i Luis Suárez prodavali su akcije iz udžbenika domaćim stoperima golovima i asistencijama. No tko zna što bi bilo da je sudac Lucasu Digneu u šestoj minuti dao crveni, a ne žuti karton, nakon što je Francuz napravio faul kao zadnji igrač u obrani. Nadu je Las Palmasu u 63. minuti vratio Pedro Bigas, no bila je kratkog vijeka. Četiri minute potom Neymar je, na asistenciju Ivana Rakitića, poentirao za 3-1, a u 71. minuti isti je igrač završio priču i upisao hat-trick, ovaj put na dodavanje Jordija Albe. Alen Halilović protiv bivšeg je kluba dobio posljednjih 18 minuta. Duje Čop oprostio se od elite unatoč pobjedi njegova Sportinga kod Eibara jer je Deportivo, koji ima tri boda više nakon remija kod Villarreala, bolji u međusobnim ogledima. Bod vrijedan ostanka u ligi osvojio je i Leganés kod Athletic Bilbaa. 