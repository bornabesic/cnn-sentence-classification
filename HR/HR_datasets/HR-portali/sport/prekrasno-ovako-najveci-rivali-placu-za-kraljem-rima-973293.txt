Foto: Twitter FRANCESCO TOTTI u 40. godini otišao je u itekako zasluženu nogometašku mirovinu, što je uzrokovalo dan talijanske sportske žalosti.  To što simbola Rome i činilo se vječnog dobrog duha talijanskog nogometa više neće gledati na terenu, beskrajno je rastužilo ne samo navijače Rome, nego i one najvećih rivala tog kluba. Tottiju su se poklonile najveće zvijezde najboljih talijanskih klubova i njihovi navijači, a sve je zaprepastilo kada su mu velikim transparentom počast iskazali i "doživotni neprijatelji", kako su se potpisali ultrasi nepomirljivog gradskog rivala Lazija, s kojima Totti ima dugu povijest sukoba. Ipak, najljepši prikaz toga kako je Tottijev odlazak rasplakao i najveće rivale njegove Rome, djelo je animatora Zezoa koji je doista dirljivo iskoristio toliko puta viđenu scenu, ali tako da joj je utisnuo sjajan prigodni pečat. Na uzvišenoj stijeni vučica (dakako, simbol Rima) tužno zavija dok prema punom mjesecu u pozadini odlazi njeno i srce Rima s natpisom "Totti", dok u sjeni, ali i u prvom planu, niz obraze Stare dame, Vraga, Zmije i Orla, teku suze.