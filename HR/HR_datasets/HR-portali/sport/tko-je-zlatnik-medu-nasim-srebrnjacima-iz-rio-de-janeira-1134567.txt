Bliži se kraj godine i vrijeme je sumiranja. Jedan od dobrih načina da vidimo kakva je ona bila za hrvatski vaterpolo jest izbor najboljeg vaterpolista godine, što će ga Večernji list ove godine organizirati već 29. put. U kratkom rezimeu 2016. nikako se ne mogu zaobići tri povijesna bljeska hrvatskog vaterpola. Prvi je u lipnju zabljesnuo dubrovački Jug koji se na Final Sixu u Budimpešti okitio europskom krunom pobijedivši u polufinalu favorizirani Pro Recco, a u finalu i Olympiakos. Dubrovčani su ove godine, pod žezlom Zagrepčanina Vjeke Kobešćaka, osvojili sve što se moglo osvojiti i tako ispisali jednu od najljepših stranica klupske povijesti. Naša seniorska reprezentacija, od koje uvijek puno očekujemo, u kolovozu je igrala olimpijski finale u Riju, u završnom dvoboju protiv Srbije na žalost pokleknula, ali nastavljena je blistava niska odličja koja je vaterpolo promovirala u jedan od najuspješnijih hrvatskih sportova. Šlag na torti uspješne godine garnirali su naši juniori, igrači do 18 godina, koji su u rujnu u Podgorici, pod vodstvom izbornika Joška Krekovića, osvojili naslov svjetskih prvaka. Birajući sljedećih dana odličnika, članovi našeg žirija vjerojatno će glasove podijeliti ponajprije najboljim seniorima, onima koji s Jugom osvojili europski, a s nacionalnom vrstom zamalo olimpijski vrh. A u užem izboru svakako će biti branitelj naslova Sandro Sukno (igrač Pro Recca), sjajni vratar Marko Bijač, pa Luka Lončar, Anđelo Šetka, Andro Bušlje, Maro Joković, Xavier Garcia, Josip Pavić, Paulo Obradović, Damir Burić, Marko Macan, Antonio Petković, Ivan Krapić, mladi Luka Bukić... U tolikom moru asova članovima našeg žirija neće biti nimalo lako izabrati najboljega. No Boško Lozica, Damir Glavan, Milorad Damjanić, Dragan Rebić, Nikica Gulin, Joško Kreković i Zoran Curiš – i sami bivši vaterpolski asovi – dovoljno su kompetentni da o tome donesu pravorijek. Uvjereni smo stoga da će “Vaterpolist” Stipe Sikirice i 29. put otići u prave ruke. A članovima žirija će sljedećih dana pripasti ugodna dužnost da između srebrnjaka iz Rija pronađu i jedan zlatnik. A tko bi to mogao biti? Tko će se pridružiti plejadi velikana poput Perice Bukića, Dubravka Šimenca, Mile Smodlake, Siniše Školnekovića, Josipa Pavića... Teško je to prognozirati, žiri će odvagnuti najpreciznije. Odgovor ćemo doznati u subotu 17. prosinca na završnoj svečanosti u Slavonskome Brodu, u sklopu Noći hrvatskoga vaterpola koju organiziramo u suradnji s Hrvatskim vaterpolskim savezom.