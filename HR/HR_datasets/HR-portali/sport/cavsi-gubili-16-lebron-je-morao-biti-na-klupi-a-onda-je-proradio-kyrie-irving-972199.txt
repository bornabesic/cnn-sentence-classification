Foto: Getty Images/Guliver Image KAD JE sredinom druge četvrtine LeBron James zaradio četvrtu osobnu, a na semaforu pisalo 49:33 za Celticse, činilo se kako bi se naizgled lagana serija protiv Bostona za Cavalierse mogla pretvoriti u pravu dramu. No, sve je puno lakše kad u momčadi imaš Kyriea Irvinga i Kevina Lovea. Prvi u trećoj četvrtini zabije 21 koš i sam preokrene utakmicu, Kevin Love uz 17 koševa na utakmici upiše isto toliko skokova, a u jednom trenutku se i LeBron vrati na parket. Već na kraju treće četvrtine bilo je +7 za Cleveland i na kraju su slavili 112:99 te poveli 3:1 u seriji. LeBron James je, nakon očajne predstave u trećoj utakmici, ovu završio s 34 koša, pet skokova i šest asistencija, no apsolutni junak bio je fantastični Kyrie Irving koji je zabio 42 koša uz šut 15/22, što mu je najbolji rezultat u karijeri u play-offu. Isto vrijedi i za Kevina Lovea (17 koševa, 17 skokova). Nitko u Celticsima nije zabio više od 19 koševa koliko je upisao Avery Bradley. Peta utakmica doigravanja igra se u noći na petak u Bostonu. NBA, finale Istoka: Cleveland - Boston 112:99 (3:1)