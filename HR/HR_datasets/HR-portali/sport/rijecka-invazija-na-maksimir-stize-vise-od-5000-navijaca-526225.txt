Gorjela je Rijeka prošle nedjelje, a i večeras se u “prijestolnici” Kvanera sprema fešta do ranih jutarnjih sati. Centar grada bit će zatvoren do tri sata ujutro, a prava će ludnica nastati poslije ponoći, kad se iz Zagreba vrate novi prvaci. Sprema se veliki vatromet. - Bilo bi mi draže da smo pehar podignuli na Rujevici, ali to je moje mišljenje. Igrači će se s peharom vratiti u grad i to je satisfakcija. Rijeku ćemo opet podići na noge - rekao je prije utakmice s Dinamom Matjaž Kek. Posljednja utakmica prvenstva igra se u 19 sati, a oba bi trenera mogla odmarati glavne igrače za finale Kupa u srijedu. Nakon pobjede nad Cibalijom Matjaž Kek igračima je dao oduška. Mogli su piti i slaviti dva-tri dana, a sad im slijedi - karantena. U subotu i nedjelju će malo profeštati, a od ponedjeljka bi Riječani finale Kupa trebali čekati u Sv. Martinu na Muri. Želi Kek do kraja dotući Dinamo... U svakom slučaju, Maksimir će večeras biti u bijelom. Dosad ga je puno puta zablijelila Torcida, a sad će to napraviti Armada. Dobili su navijači Rijeke 4600 ulaznica, ali u Maksimir će ih doći više od 5000. Jug će biti pun, a dio navijača s Kvarnera bit će i na zapadnoj tribini. Automobili, autobusi, kombiji... Danas će na autocesti dominirati riječka obilježja. Bit će ovo rekordan gostujući posjet kad je u pitanju Armada. Na finalu Kupa 2014. godine u Maksimiru je bilo 4000 riječkih navijača. Dočekali su trenutak u kojem će njihov klub podignuti pehar za naslov prvaka, i to na stadionu na kojem je 11 godina zaredom taj pehar bio rezerviran samo za Dinamo. Jučer se još nije znalo tko će pokal za naslov prvaka večeras predati u ruke novom šampionu s Kvarnera. - Sve ćemo znati danas ujutro, bit će poznat cijeli protokol - rekao nam je savjetnik predsjednika HNS-a Davora Šukera, Zorislav Srebrić. On je pehare dodjeljivao pionirima i kadetima Dinama i Hajduka, no neće imati čast u Maksimiru “darivati” novog, četvrtog hrvatskog prvaka. - Pehar će dodijeliti netko od dopredsjednika saveza ili Damir Vrbanović - dodao je Srebrić. Predsjednik HNS-a Davor Šuker neće biti na ovoj utakmici jer je, kako kaže Srebrić, s reprezentacijom u Los Angelesu, ali bi se valjda trebao pojaviti na finalu Kupa u srijedu.