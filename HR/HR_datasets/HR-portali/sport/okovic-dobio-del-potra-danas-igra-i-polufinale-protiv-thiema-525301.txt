Unatoč jakoj kiši, zbog koje je u petak morao prekinuti četvrtfinalni dvoboj protiv Argentinca Juana Martina del Potra pri vodstvu 6-1, 1-2, drugi tenisač svijeta Novak Đoković u subotu je dovršio posao i sa 6-1, 6-4 svladao najboljeg argentinskog tenisača za plasman u svoje osmo polufinale na rimskom Mastersu. Bio je to njihov 18. međusobni dvoboj u kojem je Đoković stigao do 14. pobjede. Srbina u subotu čeka još jedan meč, polufinale protiv Austrijanca Dominica Thiema, koji je za debitantski nastup među četiri najbolja na Masters 1000 turniru u Rimu svladao Španjolca Rafaela Nadala i tako postao prvim tenisačem koji ga je ove godine pobijedio na zemljanoj podlozi. Đoković u dosadašnjih sedam rimskih polufinala nikada nije poražen, a iz sedam dosadašnjih finala četiri je puta izlazio kao pobjednik. U drugom polufinalu sastaju se Amerikanac John Isner i Nijemac Alexander Zverev, a obojici je to prvo polufinale u rimskom Foro Italicu. ATP Rim - četvrtfinale Novak Đoković (Srb/2) - Juan Martin del Potro (Arg) 6-1, 6-4