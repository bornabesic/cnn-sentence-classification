– Dobio sam kćer i obožavam je, ali i dalje imam dovoljno energije i potpuno sam fokusiran na nedjeljnu utakmicu protiv Southamptona – izjavio je Slaven Bilić, menadžer West Hama, pred novinarima uoči susreta 6. kola engleske lige. Supruga Ivana Đeldum u Londonu je u četvrtak rodila kći. Hrvatskom treneru to je četvrto dijete. West Ham izgubio je tri prvenstvene utakmice u nizu. Čekićari se nadaju kako će u nedjelju (17 sati) protiv Southamptona kod kuće zapuhati pozitivni vjetrovi. Tijekom tjedna u Liga kupu West Ham je pobijedio niželigaša Accringtona. – Imali smo loš niz, ali povratkom nekih igrača vratilo nam se samopouzdanje. Vjerujem da ćemo sada krenuti s pobjedama i to već protiv Southamptona. Slaven ima problema s lijevim bekovima. – Obojici su stradali ligamenti, ali i dalje imamo dobru momčad. Masuaku će se vratiti za šest tjedana. Winston Reid trenira, a priključio se i Arbeloa. Carroll i Cresswell se vraćaju u puni pogon – rekao je Slaven i dodao: – Pred nama su dvije utakmice i sjajna prilika da iziđemo iz nevolje. Protiv Accringtona nismo odigrali kako smo očekivali, a moramo vratiti samopouzdanje i vjeru te krenuti s pobjedama. Trebamo navijače više nego ikada. 