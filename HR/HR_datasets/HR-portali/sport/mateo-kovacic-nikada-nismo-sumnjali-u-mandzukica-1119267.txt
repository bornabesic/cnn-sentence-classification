Hrvatska je lakše nego što se očekivalo izborila pobjedu protiv Kosova (6:0). Mario Mandžukić u prvom je poluvremenu zabio hat-trick, a onda su u nastavku Mitrović, Perišić i Kalinić još podebljali prednost. Naši su reprezentativci bili zadovoljni nakon utakmice. - Moram priznati da nismo očekivali ovako visoku pobjedu. Igrali smo jako dobro, iako smo u nekim trenucima bili mali slabiji. Bila je to dosta teška utakmica, osvojili smo tri bitna boda. A sada spremni idemo u Finsku - rekao je Mateo Kovačić za HTV, te dodao: - Dobro znamo što Mandžo može, nikada nismo sumnjali u njega. No, imamo Kalinića i Kramarića, stvarno puno pravih napadačkih opcija. Ali, najvažnija je pobjeda, pa i pravi momčadski duh koji smo pokazali na ovoj utakmici. Slijedi gostovanje u Finskoj. - Očekuje nas teška utakmica, trebamo se regenerirati i ići po tri boda - zaključio je Mateo Kovačić, tee priznao kako mu je prva sezone u Realu bila teška, a sada to izgleda malo bolje. Andrej Kramarić igrao je do 71. minute, kada ga je na terenu zamijenio Marko Rog. - Gušt je igrati i nekoga pobijedite na ovakav način. Krenuli smo odlično od prve minute, utakmicu otvorili ranim pogotkom i odmah je sve bilo lakše. Meni je užitak igrati pred ovako punim stadionom, nadam se da ćemo svi skupa nastaviti u ovakvom tonu - rekao je Andrej Kramarić. Sjajno igra i u Hoffenheimu. - Sretan sam i zadovoljan načinom na koji sam otvorio sezonu, gotovo u svakoj utakmici upišem gol ili asistenciju. OK, možda je do sada bilo više golova, no u ovom trenutku uživam u tim asistencijama kao i u postizanju golova. Dobro se snašao na poziciji povučenog napadača... - Cijeli život igram nogomet na takav način, nisam onaj klasični napadač. Odgovara mi ova pozicija, no sreća da smo Kosovo tako rano otvorili. I daje Mandžukić na vrijeme iskoristio moje dodavanje - dodao je Andrej Kramarić. 