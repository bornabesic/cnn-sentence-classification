Foto: GNK Dinamo "NIKADA u karijeri ovo nisam doživio. Ante Ćorić došao je kod mene i kazao da ne želi igrati", rekao nam je Dinamov trener Ivajlo Petev nakon rušenja Rijeke (5:2) u posljednjem kolu prvenstva. Pehar je nakon 11 godina otišao iz Maksimira, ali odlaze i mnogi igrači. Prvi među njima je Ćorić. Trakavica traje predugo, njegov odnos s klubom i gazdom Zdravko Mamićem je narušen i najtalentiraniji Dinamov igrač u svlačionici nije ništa drugo već tempirana bomba i jedan u nizu igrača za off shore trgovinu. Sampdoria za njega navodno nudi 12 milijuna eura. Ovo je praktički njegov tužan oproštaj od kluba i navijača.  "Svako ima pravo na svoje mišljenje. Ne želim da ovaj detalj iscuri u prvi plan, a da naša dobra predstava padne u drugi", dodao je Dinamov trener, šokiran ponašanjem 20-godišnjeg Ćorića.  Petev kaže da mu je Ćorić objasnio kako ne želi igrati niti u finalu Kupa protiv Rijeke idućeg tjedna.