Iako je u prvom trenutku izgledalo kao da je Gorica kvalifikacije za Prvu HNL izborila neregularnim golom, nakon pregledane snimke ipak se čini da je gol Solinu čist te da je lopta cijelim obujmom prošla gol-liniju. Gorica je remizirala sa Solinom 1-1 zahvaljujući golu Ante Radoša u 86. minuti i uzela bod koji je značio odlazak u kvalifikacije i nastavak sna o prvoligaškom nogometu u Velikoj Gorici.  Radoš je u skoku je pucao glavom prema golu, a Zvonimir Šarlija na crti ju je zaustavio rukom. Lopta je plesala po crti gola, a igrač Solina potom ju je izbio. Sudac Ante Čuljak gol je priznao, a snimka mu sada daje za pravo. Gorica je zaigrala bez šestorice standardnih igrača koji su se očistili od kartona za dokvalifikacije vjerujući kako Solin neće dobiti licenciju zbog premalog broja profesionalnih nogometaša i to se kockanje umalo pokazalo kobnim. No ovako su ipak sačuvali važne igrače za kvalifikacije. Gorica je prvenstvo završila s dva boda ispred Solina i u okršajima protiv Cibalije 4. i 7. lipnja u 20 sati odlučivat će o posljednjem prvoligašu s obzirom da je Rudeš izravno ušao, a Split ispao iz Prve HNL.