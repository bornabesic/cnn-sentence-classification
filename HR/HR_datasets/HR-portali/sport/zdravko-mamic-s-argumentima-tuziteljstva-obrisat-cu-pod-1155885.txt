U Maksimiru je održana redovna godišnja Skupština GNK Dinamo, a tema "cijele priče" bila je bilanca za 2016. godinu. Na Skupštini koja je započela minutom šutnje za preminulog Zvjezdana Cvetkovića, prisustvovalo je 60 od 80 Skupštinara, pa su sve odluke - pravovaljane... - Za Dinamo je 2016. godina po mnogočemu specifična, apsolutna najuspješnija godina s financijskog i sportskog aspekta. I godina na koju svi moramo biti ponosni. Sve naše momčadi od pionira do seniora su osvojile nacionalno prvenstvo; tri od četiri generacije su osvojile i nacionalni kup. Prošla nam je godina donijela Ligu prvaka, seniorsku i juniorsku, tako da svi moramo biti zadovoljni. A svi vjerujemo kako će 2017. godina biti na tragu prošle" rekao je direktor Dinama Tomislav Svetina, pa nastavio: - Zadržali smo primat u hrvatskom nogometu i prvenstvu, osnažili nogometnu Školu, uveli puno mladih u prvu momčad, prikazali ih na velikoj sceni. Približili smo te dečke prvoj momčadi, zadnjih mjeseci potpisali 10 mladih igrača do ljeta 2022. godine. Sve su to igrači od 19 do 21 godine. Krenule su i financijske brojke... - Prihod GNK Dinamo za 2016. godinu je 492,7 milijuna kuna, rashodi iznose 389 milijuna kuna, pa je naša dobit 103 milijuna kuna. A ako znamo kako smo imali 60 milijuna kuna rashoda amortizacije, operativna dobit kluba za 2016. godinu iznosi čak 163 milijuna kuna. Najveći prihodi dolaze nam iz inozemstva; transfera igrača i od europskih natjecanja, dok od lokalne samouprave dobivamo manje od 5% budžeta. Direktor Dinama nadovezao se i na posljednje događaje iz Prve HNL... - Vidjeli smo onaj penal u Vinkovcima, cijela se Hrvatska odmah digla na noge. Prije par dana imali smo u Splitu nevjerojatan ispad, čovjek je palicom natjeravao suca po terenu, to nikada nisam doživio. Zanimljivo kako su se nakon onog penala sve političke stranke javno očitovale, dok nijedna od tih političkih opcija nije reagirala na događaj iz Splita. Niti se ogradila. Sretan sam ako će to uvijek biti principi političara, ali mišljenja sam da je puno ozbiljnije pitanje ako čovjek na nekoj utakmici ganja suca po travnjaku kao u filmovima Charlieja Chaplina, nego jedan dosuđeni penal u Vinkovcima - završio je Svetina... Riječ je dobio predsjednik Nadzornog odbora Miroslav Rožić. - Mi smo od prodaje ulaznica za prvenstvene i kup utakmice ostvarili 0,14% svojih godišnjih prihoda. Tome, istine radi, moramo pridodati i prihod od prodaje godišnjih ulaznica koji iznosi 0,22%. Tako mi od prodaje ulaznica prikupimo 0,36% prihoda. Od različitih TV prava dobijemo dodatnih 0,59% prihoda, dok Grad Zagreb u klupskim prihodima sudjeluje s 4,86%. A ta se, gradska sredstva, izdvajaju za održavanje stadiona i rad Škole nogometa - rekao je Miroslav Rožić, pa nastavio: GNK Dinamo tako je u 2016. godini od Uefe (natjecanja u Europi) i prodaje igrača ostvario čak 90,1% ukupnih prihoda. A to su nevjerojatni rezultati. Ponovo je nastavio Svetina... - Dinamo već ima zatvoren budžet za 2017. godinu. Od kuda? Prije svega od prodaje Marka Roga čiji transfer ulazi u financijsku 2017. godinu. Tako je slično bilo u 'slučaju Brozović', sve smo napravili kako treba. Mi smo određene prihode dobili i kroz transfer Mirka Marića, pa smo bez Europe i prodaje igrača već 'zatvorili' ovu godinu. Još moram napomenuti kako je Dinamo izašao iz financijskog nadzora Uefe zbog ovih uspješnih rezultata - dodao je Svetina... A onda je riječ uzeo Zdravko Mamić, savjetnik u Dinamu. - Kad je završila zadnja Skupština onda me gosp. Vedriš pitao 'zašto nisi uzeo riječ, bio si u pritvoru, a s ovim si ljudima dijelio dobro i zlo, željeli su da te čuju'. Pomislio sam kako ima pravo, pa sam danas odlučio govoriti. Ali, onda mi je jedan drugi prijatelj gosp. Hanžeković rekao kako neću govoriti, već svoju bitku voditi u sudnici" rekao je Zdravko Mamić, pa dodao: - Mislio sam ovdje pričati o istragama, imam sve argumente, donio sam ovdje brojne papire. Ali, o tome ću pričati na saslušanju 27. i 28. travnja u Osijeku. Ali, kažem, možete biti ponosni na prošlost Dinama, rad Uprave na čijem sam bio na čelu. A s argumentima tužiteljstva ću obrisati pod, dokazat ću svoju nevinost i ispravnost poslovanja Dinama. Dinamov svjetnik je nastavio... - Mi smo pametnim i mudrim odlukama već zatvorili budžet za 2017. godinu. Pa ljudi moji, mi smo namjerno posudili Roga s obvezom kupnje. Pa kada je predsjednik Napolija De Laurentiis koji je bankar vidio na koji način želimo prodati Roga nije mogao vjerovati. Svi klubovi novac traže odmah, a mi smo Roga željeli prodati samo na ovaj način. Da taj novac dobijemo u 2017. godini. A tako je bilo i s Brozovićem -završio je Zdravko Mamić. >>Za više sporta posjetite našu Facebook stranicu Večernji list - Sport 