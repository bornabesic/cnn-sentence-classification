U petak 31. ožujka u Parizu će se održati sastanak koji organizira međunarodna automobilistička federacija FIA. Tema sastanka bit će pravila vezana uz motore koji će se koristiti nakon što u 2020. godini istekne mandat trenutnim pogonskim jedinicama. Njemački je Auto Bild prvo tvrdio da će na sastanku biti prisutni predstavnici Audija, ali sada pišu da će VW grupa, koja ispod sebe ima Lamborghini i Audi, na sastanak poslati ni više ni manje nego Stefana Domenicalija. Tako je, nekada šef Ferrarijeve momčadi u Formuli 1, a danas je Domenicali generalni direktor Lamborghinija. Iz Audija su izjavili da, kako sada stvari stoje, ne planiraju ući u Formulu 1. - Čak i da budemo prisutni na sastanku, trenutno nemamo u planu natjecati se u Formuli 1 - izjavio je glasnogovornik Audija. Auto Bild također tvrdi da će na sastanku FIA-e biti najmanje osam predstavnika. Među novim imenima navodno se nalazi Cosworth i neimenovani japanski proizvođač automobila. 