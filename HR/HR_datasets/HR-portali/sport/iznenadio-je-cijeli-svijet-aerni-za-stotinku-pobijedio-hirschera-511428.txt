Švicarski skijaš Luca Aerni osvojio je naslov svjetskog prvaka u kombinaciji na SP u St. Moritzu, on je slavio sa samo stotinkom prednosti ispred srebrnog Austrijanca Marcela Hirschera i šest stotinki ispred brončanog sunarodnjaka Maura Caviezela, dok je jedini hrvatski predstavnik Filip Zubčić ostao bez plasmana nakon pada u slalomu. Aerni je do iznenađujuće pobjede stigao odlično odvezenim slalomom, nakon spustaškog dijela utrke 23-godišnji Švicarac zauzimao je 30. mjesto s više od dvije i pol sekunde zaostatka za vodećim Austrijancem Romedom Baumannom. Aerni je sjajno iskoristio činjenicu što je prvi krenuo u slalmoski dio te je ostvario ukupno vrijeme od 2:26.33 minute koje se pokazalo nedostižnim za sve ostale natjecatelje. Branitelj naslova svjetskog prvaka iz Beaver Creeka otprije dvije godine, peterostruki osvajač Svjetskog kupa, 27-godišnji Marcel Hirscher stigao je najbliže Aerniju. On je u slalom krenuo kao treći, nakon što je u spustu zauzeo 28. mjesto, ali nije uspio zadržati 31 stotinku prednosti u odnosu na Švicarca, na kraju mu je zlato izmaklo za jednu stotinku. Slavlje domaćina upotpunio je 28-godišnji Caviezel, koji se nakon 14. mjesta u spustu s trećim vremenom slaloma probio do bronce. Zanimljivo, najbolji rezultat kako Aernija tako i Caviezela u Svjetskom kupu dosada bila su peta mjesta. Aerni je dva puta bio peti u utrkama slaloma, a Caviezel je peto mjesto osvojio u superveleslalomu. Za Švicarsku je ovo već treće zlato u St. Moritzu, nakon slavlja Wendy Holdener u ženskoj kombinaciji i Beata Feuza u muškom spustu, a domaća je reprezentacija u prvih šest disciplina na ovom SP ukupno osvojila šest medalja, tri zlata, srebro i dva srebra te je uvjerljivo najuspješnija. Filip Zubčić je nakon 36. mjesta u spustu pao sredinom svog slalomskog nastupa. 