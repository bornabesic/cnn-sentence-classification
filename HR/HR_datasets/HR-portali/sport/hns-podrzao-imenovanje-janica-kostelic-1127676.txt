Hrvatski nogometni savez podržao je imenovanje Janice Kostelić za državnu tajnicu u novom Središnjem državnom uredu za sport. Njihovo priopćenje prenosimo u cijelosti. "Nogometna, a vjerujemo i cjelokupna hrvatska sportska javnost, s veseljem je primila na znanje vijest o kreiranju Središnjeg državnog ureda za sport. Vjerujemo da sport kao aktivnost od posebnog državnog interesa zaslužuje odgovarajuću pažnju države. Nastavno na to, Hrvatski nogometni savez daje apsolutnu podršku Janici Kostelić kao državnoj tajnici u Središnjem državnom uredu za sport. Vjerujemo da je ta vijest razveselila svakog sudionika hrvatskog sporta, od Hrvatskog olimpijskog odbora preko svakog nacionalnog saveza i kluba do samih sportaša. Janica Kostelić prošla je mukotrpni sportski put do olimpijskog vrha i najbolje zna što je sportašima nužno za uspjeh. Kao najbolja hrvatska sportašica svih vremena istinski je simbol hrvatskog sporta u zemlji i inozemstvu, a vrline koje je pokazala u svojoj skijaškoj karijeri, poput hrabrosti, marljivosti, predanosti i težnje izvrsnosti, bit će joj od velike koristi i na ovoj poziciji. Od posebnog je značaja što je Janica pokazala da voli sve sportove i navija za sve hrvatske sportaše i momčadi. Već i kao pomoćnica ministra znanosti, obrazovanja i sporta, pokazala je da joj je stalo do uključivanja mladih i osiguravanja uvjeta za njihov sportski razvoj. To je i u fokusu Hrvatskog nogometnog saveza. HNS vjeruje u nastavak dobre suradnje započete kada je Janica Kostelić imenovana pomoćnicom ministra. Svi smo svjesni različitih izazova u hrvatskom sportu, a ne sumnjamo da će među glavnim prioritetima novoj državnoj tajnici biti izrada nacionalne strategije za sport kao i novog, sveobuhvatnog Zakona o sportu koji zazivaju HOO i svi nacionalni savezi, klubovi, sportaši i sportski djelatnici. Hrvatski nogometni savez i ovim putem čestita Janici Kostelić na ovom imenovanju te joj želi puno sreće i uspjeha na novoj poziciji", poručili su iz HNS-a. >> Tjednik Max! i sport Večernjeg lista pratite i na Facebooku 