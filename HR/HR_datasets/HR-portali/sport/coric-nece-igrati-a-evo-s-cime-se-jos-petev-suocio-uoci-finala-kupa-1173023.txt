Slučaj Ante Ćorića nije okončan iako se očekivalo da će jučer bar dio problema biti riješen. Ivajlo Petev, trener Dinama, nakon pobjede 5:2 nad Rijekom izvijestio je da je Ante Ćorić došao do njega i rekao mu da dvije posljednje utakmice sezone, obje s Rijekom, ne želi igrati. I nije Ante bio ni na klupi u posljednjem prvenstvenom srazu, ne treba ga očekivati ni u srijedu u Varaždinu (finale kupa u 20.15 sati protiv Rijeke) osim ako se ne odluči doći na tribinu pogledati kako plavi igraju. I lako je moguće da više i ne zaigra za Dinamo, takav scenarij zapravo svi priželjkuju. Dinamo ga neće samo tako otjerati i ostati bez zarade, pa od prodaje Ćorića očekivali su se milijuni eura. A opet, ne mogu mu ni progledati kroz prste nakon svega. To prije jer mu nije prvi put da radi probleme, dečko je sazivao konferencije za medije kad ‘nije imao dobru komunikaciju’ sa Zoranom Mamićem, pa je odlazio, pa se vraćao, “podebljavao” si je ugovor...No odbijanje igranja jako je ozbiljan prekršaj. No zasad ga ipak nisu riješili iako je bilo najavljeno da će se razgovarati s trenerom i s Ćorićem. Prerano su radili zvijezdu – U ovom trenutku to nije tema, sad nas zanima samo finale kupa, razgovarat će se poslije te utakmice – kazao nam je glavni direktor Dinama Tomislav Svetina ne želeći govoriti ni o mogućoj kazni mladom igraču. – Neću vam odgovoriti ni na pitanje o mogućoj kazni, sad nas zanima samo srijeda i kup. Sam igrač sve je to pokušao demantirati ili ublažiti, tvrdi da ga je trener stavljao na treningu da igra stopera u momčadi koja nije konkurirala za prvih 11 za Rijeku, pa je onda i u drugoj momčadi plavih bio stoper i pobunio se te dodao da ga boli noga. – Pa igrao sam za Dinamo i kad sam imao temperaturu 40, tko ne bi htio igrati takve utakmice – otkrio je za tportal Ante Ćorić. Moguće je da se stavljanje razigravača na poziciju stopera može doživjeti kao šikaniranje, ali igrač ne može odbiti nijednu poziciju. Ćorić tvrdi da nije odbio igrati, Petev tvrdi da jest i jedini je način da se to riješi razgovor u klubu do kojeg na kraju nije došlo, barem tako tvrdi glavni direktor Dinama. Kratkoročno rješenje ovog problema je taj sastanak, a dugoročno i idealno rješenje bila bi prodaja Ćorića. Zadnjih godina, od kada je Dinamo od njega radio zvijezdu iako to on zapravo nije bio, već je bio samo veliki talent, bilo je ponuda za Ćorića, ali su ih plavi odbijali. – Možda bismo pustili Ćorića dođe li ponuda od 15, 20 milijuna eura – govorio je Zoran Mamić dok je još bio trener Dinama. Bilo je bogatih ponuda, ali s nekim igračima u ‘paketu’ pa plavi na to nisu pristajali, a sad u Maksimiru mole Boga da dođe nešto konkretno. I uvjereni smo: više ne bi postavili tako visoku cijenu. Navodno bi Sampdorija uzela tog talenta, ali ne vjerujemo da bi dala spominjanih 12 milijuna, osim ako u igri nije nekakva kombinacija s agencijom Doyen sports koja zastupa Ćorića. Dobra ponuda razveselila bi i Dinamo i Antu, plavi bi inkasirali bar dio onoga što su mislili da će dobiti za svog talenta, a Ante bi dobio priliku u drugoj sredini dokazati da može igrati ozbiljan nogomet. Jer, u Dinamu ga ne igra, a glavni krivac je upravo on sam. Samo mali dio krivice leži na klubu, malo su previše od tog dečka radili zvijezdu, cirkusirali s potpisima ugovora i pjenušcem na centru Maksimira. Radili su plavi već velike zvijezde i od Halilovića, Murića, Brekala, slično je sad, pa i naglašenije s Ćorićem, a nemaju baš svi zdravu glavu kao Marko Pjaca. Njemu je škola od dvije-tri utakmice na tribini bila još kako dovoljna. Sigali veća briga od Ćorića – Ne mogu vam reći imamo li ponuda za Ćorića – odbijao je Svetina dati bilo kakvu informaciju, očito da se ne bi gubio fokus s utakmice finala kupa u kojoj plavi opet igraju s Rijekom, ovaj put u Varaždinu i žele bar taj trofej. Ivajlo Petev sigurno tamo neće računati na Ćorića, on mu u ovom trenutku nije nikakva briga, njime će se baviti kad padne konačni zastor na sezonu. Peteva više brinu ostali, pogotovu zadnja linija. Sigali je dobio udarac u ranije operirano koljeno i činilo se da je na dulje izgubljen. Srećom, nije ništa strašno, ali se ne zna hoće li kandidirati za Varaždin. Tako je Petev ostao samo na jednom stoperu, Gordonu Schildenfeldu. Koliko se samo tinte potrošilo na Šifu, o tome kako se na njega ozbiljno ne računa, sve je to on stoički podnio i sad je jedini klasični stoper. Vjerojatno će Petev povući Soldu koji je već igrao za prvu momčad. Protiv Rijeke je, nakon ozljede Sigalija, na toj poziciji igrao Pivarić i nije se snašao. Stoga je teško očekivati da će bugarski trener ponoviti takav eksperiment. Iako, kod Peteva se nikad ne zna, pa već je i Matel igrao stopera.