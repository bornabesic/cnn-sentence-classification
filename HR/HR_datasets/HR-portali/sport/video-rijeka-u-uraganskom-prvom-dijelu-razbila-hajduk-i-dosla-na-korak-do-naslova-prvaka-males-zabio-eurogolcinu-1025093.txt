Nakon sjajne igre u prvome dijelu kada je razmontirala Hajduk, s golovima Maleša i Gavranovića u 14. i 30. minuti Rijeka je opet na pet bodova ispred Dinama, a dva su kola do kraja... U dvoboju 33. kola Rijeka je pobijedila Hajduk s 2-0 (2-0), napose zbog sjajne igre u prvome dijelu kada je razmontirala Hajduk, s golovima Maleša i Gavranovića u 14. i 30. minuti. Nakon tog riječkog uragana utakmica se smirila što ne znači da Rijeka i dalje nije držala kontrolu nad utakmicom. Hajduk je pokušavao zakuhati utakmicu, no jedva da je uspio koji puta doći do vrata Rijeke, a kada bi i uspio tu je bio vratar Prskalo. Bila je to apsolutno zaslužena pobjeda Rijeke koja će tako zadržati pet bodova prednosti ispred Dinama, a dva su kola do kraja prvenstva. Rijeka u sljedećem kolu gostuje u Koprivnici kod Slaven Belupa i s osvajanjem jednog boda i teoretski bi osigurala naslov prvaka. Domaća momčad krenula je u utakmicu silovito i takav pristup joj se ubrzo isplatio. Hajduk je teško zadržavao loptu, a pritom je igrao s obranom visoko postavljenom, postavljajući ofsajd zamke. U takvim okolnostima Rijeka možda nije bila konkretna, no postigla je zgoditak nakon nevjerojatne pogreške Hajdukovog tamnoputog Portugalca, Jeffersona. Koji je na svojoj polovici doslovce dodao loptu u for Mati Malešu na nekih 25 metara od gola. Kapetan Rijeke je sjajno tukao po toj poklonjenoj lopti, lopta se doslovce zarila u biliži kut Hajdukovog vratara Stipice. Rijeka je tako već u 14. minuti vodila s 1-0. Osim jednog prodora Vlašića Hajduk nije uspio učiniti pritisak prema vratima Rijeke, dočim je Kekov sastav i dalje bio opasan, jednu sjajnu prigodu Bezjaka obranio je vratar Stipica, a sudac je mogao bez krzmanja dosuditi jedanaesterac nakon obaranja Gavranovića u kaznenom prostoru Hajduka. I u 30. minuti evo uvećanog vodstva Rijeke, strijelac je bio Gavranović nakon sjajne asistencije Bezjaka. Hajdukov brod se opasno nagnuo i u zadnjih desetak minuta prvog dijela postava gosta krenula je na rizik, napravila konačno nekoliko zanimljivih situacija pred vratima Rijeke, ali se istakao s reprezentativnom formom vratar Prskalo. U nastavku se Hajduk postavio gordo, pomakavši linije još više prema naprijed, no primjetan je bio nedostatak kvalitete kod većine igrača. Teško se mogla sklopiti akcija s više od dva dodavanja, a Rijeka je s visokim vodstvom pazila na obranu i čekala. Sve što je Hajduk napravio u pokušaju da spasi utakmica da se sve u dvije riječi – ništa naročito. Rijeka je posve zasluženo pobijedila Hajduk, napravila velik iskorak u svom pohodu na prvi naslov prvaka. 