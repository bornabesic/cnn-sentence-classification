Lijepu dobrodošlicu Hrvatima i Meksikancima u videoporuci zaželio je Joe Buscaino, vrlo popularan gradski vijećnik u Los Angelesu. Nogometne reprezentacije Hrvatske i Meksika igrat će u Los Angelesu u noći sa subote na nedjelju (2.30 sati po srednjoeuropskom vremenu) prijateljsku utakmicu. Simpatičan američki političar pjevao je i pričao na hrvatskom jeziku, a zahvalio je i svojim sugrađanima hrvatskog porijekla. – Bježite ljudi, bježite iz grada, stiže ekipa hrvatska – pjevao je Joe Buscaino popularnu pjesmu naših navijača. "Los Angeles i MLS u subotu će biti domaćini prijateljske utakmice Hrvatske i Meksika. Ponosan sam što imamo najveću koncentraciju stanovnika hrvatskog porijekla na zapadnoj obali SAD-a. Znam koliko je ova utakmica važna za obje strane i sretan sam što mogu sudjelovati u svemu. Moji meksički i hrvatski sugrađani poučili su me vašim navijačkim pjesmama i spreman sam navijati i za jedne i za druge idući vikend", napisao je Buscaino na svom Facebook profilu. Javili su se i Hrvati iz Los Angelesa te ga pohvalili i zahvalili na potpori. – Ja sam vaš i volim Hrvate, bit ću uvijek vjeran – rekao je vijećnik na solidnom hrvatskom jeziku te pokazao kako se odlično koristi stranim jezicima: – Ponosan sam predstavljati Hrvate u Los Angelesu i ponosan što Hrvatska prvi put igra u Americi. Vidimo se na stadionu. Ajmo, vatreni!