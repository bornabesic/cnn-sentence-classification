ZAVRŠETAK trećeg Europskog judo kupa 2017 u Dubrovniku donio je hrvatsko finale u ženskoj konkurenciji i finale Ivana Čovića u najtežoj muškoj konkurenciji za najbolji kraj još jednog uspješnog natjecanja na jugu Hrvatske. Drugog dana judo događanja u Dubrovniku donio je idealan rasplet u najjačoj hrvatskoj kategoriji, preko 78 kilograma. Ivana Šutalo je kao prva nositeljica u polufinalu išla na Francuskinju Dupin, iskusno natjerala protivnicu na tri kazne i zasluženo otišla u finale. Tamo je za protivnicu imala Ivanu Maranić, koja je u polufinalu dugo lomila Crnogorku Nikić i na kraju slavila lijepim ipponom. U hrvatskom finalu bolja je bila Ivana Maranić wazarijem u posljednjim trenucima borbe. Ivana Šutalo je bila uvjerena kako sudac nije bio u pravu i nije reagirala sukladno judo kodeksu, otišla je s tatamija bez pozdrava zbog čega je diskvalificirana. "Nisam reagirala kako se pravi judaš treba postaviti i zbog toga se želim ispričati i Ivani (op.a. Maranić), organizatorima, kao i posjetiteljima. Nebitan je ishod, reagirala sam u afektu i svakako ću iz toga naučiti", karakterno je rekla Šutalo nakon nastupa pozdravivši se sportski s kolegicom iz reprezentacije. "Velika je stvar pobijediti europsku prvakinju do 23 godine na njenom tatamiju i ponosna sam jer smo osvojili sve medalje u našoj kategoriji. Sada mi slijedi Grand Prix u Turskoj, a zatim Europsko prvenstvo u Poljskoj", rekla je zadovoljna Maranić.  Taj uspjeh nadopunile su dvije Splićanke, Tina Radić i Zrinka Miočić koje su kroz repasaž stigle do borbi za broncu, a zatim u fantastičnoj atmosferi dvorane Gospino polje pobijedile Francuskinju Dupin (Radić), odnosno Crnogorku Nikić (Miočić) za kompletno postolje medalja koje je reklo samo – Hrvatska! Uspješan dan imao je i Ivan Čović (preko 100 kg), koji je ipponima protiv Đakovića (MNE) i Krsmanovića (SRB) došao do finala, gdje je protiv Talijana Pepolija u «zlatnom bodu» došao do vrijedne zlatne medalje. "Poseban je osjećaj pred ovakvim navijačima uzeti zlato i nastaviti niz od prošlih godina. Kad imaš ovakvu podršku ne možeš ostati bez snage", rekao je Čović. Od ostalih hrvatskih judoka najviše je pokazao Mihael Topolovec (do 90 kg), koji je upisao po dvije pobjede i poraza te je završio kao deveti. Hrvatska je ukupno osvojila tri medalje, čime je ostvaren i uspjeh u rezultatskom, ne samo organizacijskom dijelu, kojeg svi hvale. Najuspješnija država u Dubrovniku ove godine je Francuska s čak 19 osvojenih medalja, a druga je Italija s devet medalja.