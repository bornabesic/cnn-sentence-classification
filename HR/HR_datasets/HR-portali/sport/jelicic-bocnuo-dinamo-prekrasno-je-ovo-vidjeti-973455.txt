Foto: Nel Pavletić/Pixsell POSLJEDNJE kolo HNL-a obilježila je posljednja utakmica prvenstva između Dinama i Rijeke. Bivši prvak razbio je novog s 5:2, ali nije uspio pokvariti veliko slavlje Riječanima.  "Prekrasno je vidjeti ove kadrove, proslavu naslova prvaka kakvu zaslužuje hrvatski nogomet", rekao je Joško Jeličić u HRT-ovoj emisiji "Stadion" i bocnuo Dinamo koji je prethodne naslove slavio pred sramotno malim brojem navijača. Kako je Jeličić vidio utakmicu na Maksimiru? "Ako su nogometaši Rijeke imali pravo na loš pristup, to su mogli sebi priuštiti ovaj put. Dinamo je bio agresivniji, kvalitetniji i iskoristio je taj lošiji pristup Rijeke. Slijedi finale Kupa u kojem se u srijedu sastaju isti rivali? "To neće biti ovakva utakmica, ovo je bilo više revijalno. Jedino što Dinamo može dobiti je samopouzdanje, a mislim da Rijeka nije ništa izgubila ovim porazom." Ante Ćorić, Dinamov dragulj, ponovno je u svađi s trenerom... "Uz sav respekt onima koji utječu na njegov razvoj, nešto nije u redu. Imao je problem sa svim trenerima i očito je problem u samom Anti i vrijeme je da se nešto promijeni. Da se mene pita, prodao bih ga." Bliži se prijelazni rok... "Bit će problema i za Dinamo i za Rijeku. Dinamo ovakav nije konkurentan ni za Europsku ligu, a Rijeka će dobiti brojne ponude i pitanje je koji će igrači ostati." Beusan o spornim situacijama Mateo Beusan, sudački ekspert, prokomentirao je niz spornih situacija s derbija. Smatra da je sudac Mario Zebec pogriješio što u drugoj minuti nije dao žuti karton Josipu Pivariću. "Pivarić u obećavajućoj situaciji zaustavlja igrača Rijeke, a nije dobio žuti karton. To je pogreška. Mora se dati karton, nema rasprave." Druga pogrešna odluka Zebeca je ona kada je Gordon Schildenfeld zaustavio Marka Vešovića na 17 metara, a on nije dosudio niti prekršaj. "Prvo ga je udario po nozi, onda rukom po vratu. Dileme nema, prekršaj i žuti karton", smatra Beusan. Lošu utakmicu imao je i Zebecov pomoćnik jer je Hilal Soudani treći gol zabio iz očitog zaleđa, a najviše se pričalo o penalu za Rijeku u drugom poluvremenu kojeg je izborio Roman Bezjak, a na TV ekranima izgledalo je kao da je sam sebe srušio.   "Vidljivo je da je Zebec dosudio penal na sugestiju, vjerojatno petog suca. Mi gledajući snimku ne vidimo prekršaj, ali može biti da je neki kontakt bio. Znate kako je to kad je neko u sprintu, može ga mali dodir srušiti."