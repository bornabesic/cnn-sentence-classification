Svečano je bilo u srijedu u Dinamovu trofejnom Plavom salonu, u kojem se posljednjih godina održavaju samo zbivanja od posebnog značaja. Šestorica nadarenih nogometaša produljila su ugovorne obveze s maksimirskim klubom za još pet godina pa je, iako je teško očekivati da će baš svi ostati u Dinamu do 2022., ovaj potez jasan pokazatelj zaokreta u klupskoj politici i definitivnog okretanja vlastitim igračima. Kralježnica momčadi Ante Ćorić (19), Filip Benković (19), Borna Sosa (19), Nikola Moro (18), Davor Lovren (18) i Dominik Livaković (21) nisu krili sreću i zadovoljstvo nakon potpisa ugovora. S igračima se pregovaralo nekoliko mjeseci, a posljednji koji je potpisao novi ugovor bio je Ante Ćorić, učinio je to u utorak... Zanimljivo, kad se pogledaju igračke pozicije ove šestorice nogometaša, postaje jasno da su plavi ugovorno vezali “kralježnicu” momčadi! Tu je, naime, vratar (Livaković), pa srednji branič (Benković), lijevi branič (Sosa), vezni igrači (Moro i Ćorić) te napadač (Lovren)! Slijede novi potpisi K tome, doznali smo da plavi neće stati na ovim potpisima – u pripremi su, naime, novi višegodišnji ugovori s još petoricom mladih i nadarenih nogometaša! To su vratar Adrian Šemper (19), koji je sada na posudbi u Lokomotivi, zatim vezni igrači Amer Gojak (20) i Daniel Olmo (18) te napadači Armin Hodžić (22) i Ivan Božić (19)! Dinamo će pokušati sa svima njima u proljeće potpisati višegodišnje ugovore... – Godinama nam se predbacivalo da u momčadi imamo premalo svojih igrača i naša je najveća radost što ćemo se u budućnosti definitivno oslanjati ponajviše na naše mlade talente. To ne znači da nećemo kupovati igrače, ali onaj igrač kojeg kupimo mora biti osjetno bolji od onog domaćeg kojeg već imamo u svlačionici – kaže direktor Tomislav Svetina. I to je zapravo najjača poruka ove svečanosti u Plavom salonu. Neće više biti gomilanja prosječnih stranaca, koji će samo zauzimati mjesta mladom domaćem talentu, a istodobno je barem dvostruko skuplji, iako nije nimalo bolji! Na tom je planu Dinamo u posljednjih 11 trofejnih godina najviše griješio – sjajno je prodavao svoje mlade igrače, nije to bila “rasprodaja” kao u većini naših klubova, nego su inozemni klubovi morali još kako zavući ruku u blagajnu da bi doveli talent iz Maksimira. Ali, u suprotnom smjeru, u kupnji inozemnih igrača, bilo je dosta pogrešnih koraka, utrošeno je previše novca na igrače koji nigdje nisu mogli toliko zaraditi kao što su zarađivali u Dinamu, a istodobno nisu bili pojačanja. Toga više ne bi smjelo biti i stoga je ovaj klupski zaokret prema vlastitim dečkima definitivno potez za pljesak... >> Dinamo potpisao nove ugovore sa svojim draguljima: 'Zaljubljen sam u Dinamo, on je moj svemir' 