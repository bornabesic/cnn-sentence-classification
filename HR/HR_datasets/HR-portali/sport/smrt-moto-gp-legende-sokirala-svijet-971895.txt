Foto: Hina NICKY HAYDEN, nekadašnji Moto GP prvak svijeta, preminuo je u bolnici u Italiji pet dana nakon što je stradao u nesreći na biciklu. 35-godišnji Amerikanac završio je u bolnici prošlog tjedna nakon što ga je tijekom treninga na biciklu udario automobil. Hayden je nastradao kada je neoprezno ušao u raskršće gdje je na njega naletio automobil. U nesreći je teško ozlijedio glavu i prsa, stavljen je u induciranu komu, ali danas je objavljeno da je preminuo. Hayden je 2006. osvojio Moto GP naslov prvaka ispred svog prijatelja i rivala Valentina Rossija.   "S velikom tugom momčad Red Bull Honda objavljuje kako je Nicky Hayden podlegao ozljedama zadobivenim tijekom biciklističke vožnje prošle srijede. Nicky je preminuo večeras u 19.09 sati u Ceseni. Uz njega su bili zaručnica Jackie, majka Rose i brat Tommy", objavila je Haydenova momčad Honda World Superbike. Hayden je posljednji nastup u svjetskom prvenstvu motoGP-a imao u rujnu prošle godine kao zamjena za ozlijeđenog Jacka Millera. Tijekom karijere je ostvario 216 nastupa u SP-u, a pobijedio je u tri navrata. Poruke podrške njegovoj obitelji stižu iz cijelog svijeta, a neutješni fanovi opraštaju se od Haydena na društvenim mrežama.