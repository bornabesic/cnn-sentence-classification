Košarkaši Cedevite specijalizirali su se za preokrete. Protiv Njižnog Novgoroda i Partizana gubili su 17 razlike i pobijedili, a sinoć su za Gran Canarijom zaostajali 14 koševa i na koncu Španjolcima nanijeli prvi poraz u skupini (97:90). - Rekao sam dečkima u svlačionici da to više ne rade. Da s tom energijom s kojom smo radili preokrete pokušamo napraviti prednost pa da se manje nerviramo - kazao je Cedevitin trener Veljko Mršić koji je dodao: - Dečki su se skupili u posljednjoj četvrtini, a i u odlučujućim su trenucima odigrali pametnije i lucidnije. I bez igrača koji nas je nosio u posljednjim utakmicama, opet smo zabili preko 90 koševa. Taj koji je nedostajao bio je Pierre Jackson koji nije nastupio zbog viroze, a možda i zbog NBA groznice jer grozničavo priželjkuje NBA ponudu. - Ako Jackson odluči otići, onda bismo ga koristili još samo u nedjelju protiv Cibone, ali ne i protiv Lietkabelisa u srijedu u Litvi. Zbog te situacije već duže vremena pratimo situaciju na tržištu, da ne bismo ostali na suhom - objašnjava Cedevitin strateg. A na suhom su sinoć ostali osvajači španjolskog Superkupa, premda su još u 29. minuti izgledali kao vladari situacije. No, onda je preokret pokrenuo Ra’shad James (19 koševa) koji je sinoć odigrao svoju najbolju utakmicu za Cedevitu. James je, kao nitko ove sezone, na noge digao i Cedevitine navijače i kompletnu upravu sa tri svoja spektakularna zakucavanja. Predsjednik Veber i glavni sponzor Tedeschi, skakali su u nevjerici. - Kad je James onako moćno zakucao krajem treće četvrtine mi smo počeli topiti njihovu prednost. Odigrali smo urnebesnu posljednju četvrtinu iskoristivši njihovu nervozu i par tehničkih koje su im suđene. U takvom ludilu nama je bilo puno lakše - ustvrdio je Marko Tomas (22 koša) koji je uz centra Miru Bilana (16 koševa) i braniča Luku Babića (15 koševa, 5 asista) bio generator pobjede koja je Cedeviti osigurala nastup u Top 16 Eurokupa. Gostujući trener Luis Casimiro ustvrdio je da je uz 21 napadački skok domaćina bilo nemoguće pobijediti i da mu je u tom segmentu igre prilično nedostajao ozlijeđeni hrvatski centar Darko Planinić. >>Tjednik Max! i sport Večernjeg lista pratite i na Facebooku 