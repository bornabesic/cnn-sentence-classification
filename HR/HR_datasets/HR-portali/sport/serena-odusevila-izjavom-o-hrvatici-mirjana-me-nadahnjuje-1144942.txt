Hrvatska tenisačica Mirjana Lučić-Baroni u polufinalu Australian Opena u četvrtak igra protiv Amerikanke Serene Williams, a susret počinje u 5.30 po srednjoeuropskom vremenu. Ovo je našoj tenisačici tek drugi polufinale nekog Grand Slam turnira, dok će Amerikanka igrati 34. put. Dosad je osvojila 22 naslova, najviše baš na Australian Openu - šest! Mirjana Lučić-Baroni je pobijedila petu igračicu svijeta Karolinu Pliškovu (6:4, 3:6, 6:4) i s 34 godine napravila veliku senzaciju i izborila polufinale na prvom Grand Slamu sezone. Serena Williams je nakon pobjede protiv Johanne Konto (6:2, 6:3) za svoju sljedeću suparnicu birala samo pohvalne riječi... - Ponosna sam na Mirjanu, sjajno igra. Zadnji smo put međusobno igrale prije gotovo dva desetljeća i lijepo je vidjeti je ovdje u polufinalu. Ona me zaista nadahnjuje. Presretna sam zbog nje i nema veze tko će pobijediti u polufinalnom dvoboju jer netko stariji od 34 ulazi u finale, a to je sjajno - rekla je Serena Williams koja je 26. rujna navršila 35 godina. Mirjana Lučić-Baroni će 9. ožujka proslaviti 35. rođendan.