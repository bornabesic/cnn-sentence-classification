NIKICA JELAVIĆ se ne zaustavlja u Kini. U velikoj pobjedi Guizhou Zhichenga nad Tianjin Quanjinom (2:1) bivši reprezentativac Hrvatske zabio je dva gola i postao junak svoje momčadi poslije 9. kola. Nekadašnji igrač Hajduka, Rangersa, Evertona, Hulla, West Hama donio je vodstvo domaćinu u 15. minuti, kada je zabio glavom na drugoj vratnici poslije ubačaja Tjaronna Cheryja. Međutim, gosti su uspjeli izjednačiti u 80. preko poznatog Brazilca Alexandre Pata, ali je Jelavić odlučio donijeti pobjedu vlastitoj momčadi samo četiri minute kasnije. Nakon kontranapada Guizhoua lopta je stigla do 31-godišnjeg napadača, koji se sjajno oslobodio protivničkog braniča te poslao loptu ispod ruke vratara za veliku pobjedu i oduševljenje navijača.  Bio je to njegov peti gol ove sezone u kineskom prvenstvu, te trenutačno dijeli četvrto mjesto na ljestvici strijelaca, a vodeći Eran Zahavi zabio je svega dva gola više.