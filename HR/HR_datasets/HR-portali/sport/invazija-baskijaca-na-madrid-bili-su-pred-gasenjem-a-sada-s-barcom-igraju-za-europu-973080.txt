Foto: Hina OKO 10 posto stanovnika baskijskog grada Vitorije u kojem živio 245 000 ljudi stiglo je u subotu u Madrid podržati svoj nogometni klub Deportivo Alavés u finalu kupa protiv Barcelone.  Deportivo Alavés, kojem je ovaj mjesec zagrebački Rudeš postao podružnica, vratio se ove sezone u prvu ligu nakon 10 godina. Sezonu je završio na devetom mjestu, a posljednji put je igrao u Europi 2002., godinu dana nakon što je stigao do finala Kupa UEFA-e.   Oko 25 000 navijača u plavo-bijelim dresovima je uoči utakmice kružilo Madridom i uzvikivalo: "Da, može se!".   Sa sjevera zemlje spustili su se autobusima, vlakovima i automobilima.   "Dolazimo nakon situacije u kojoj je klub bio praktično pred gašenjem", rekao je klupski predsjednik Josean Querejeta. "Ovo je nakon dugo vremena veliki događaj", istaknuo je.   Klub je 2007. godine zbog financijskih problema bio u stečajnom postupku. Vitoria-Gasteiz je administrativni centar pokrajine Baskije s oko 2 milijuna stanovnika gdje se nalazi sjediste baskijske vlade i regionalni parlament.  Barcelona, s hrvatskim reprezentativcem Ivanom Rakitićem, brani naslov osvojen prošle godine. I lani se finalna utakmica igrala na stadionu Vicente Calderón gdje je Barcelona bila svladala Sevillu.