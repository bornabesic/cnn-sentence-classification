Borussia Dortmund doživjela je domaći poraz u prvom četvrtfinalnom ogledu Lige prvaka protiv Monaca (2:3). Bio je to dvoboj dviju momčadi koje krasi otvorena igra i visoka efikasnost, a tako je bilo i večeras. Ipak, Nijemci su uvjereni kako je na njih umnogome utjecao jučerašnji teroristički napad zbog kojeg je utakmica odgođena za jedan dan. Prema njihovu viđenju odgoda je bila - prekratka. - Kada nam je iz Uefe stigla poruka 'možete li igrati?', osjećali smo se nevažno i bespomoćno. Kao da je netko na nas bacio limenku pive, a ne bombu - požalio se Thomas Tuchel, trener Dortmunđana i dodao: - Trebalo nam je više vremena da se priberemo nakon tog nesretnog događaja. Ovako nismo bili u potpunosti koncentrirani. Uoči posljednjeg treninga igračima smo dali mogućnost da se izjasne mogu li igrati. Svi su pristali iako je jasno kako baš svi i nisu bili u najboljem stanju. Žestok u kritikama bio je i branič Sokratis Papastathopoulos koji je ustvrdio da se Uefa prema njima ponijela kao prema životinjama. Veznjak Borussije, Nuri Sahin, pak je istaknuo: - Glava mi je bila puna, a o nogometu nisam uopće razmišljao. Nikad neću zaboraviti lica suigrača u autobusu kad se dogodila eksplozija. Kada sam došao kući ženi i sinu, shvatio sam koliko smo sretni. Znam da smo trebali igrati, ali svi zaboravljaju da smo ipak ljudi - naglasio je Sahin. >>Na mjesto gdje se nogomet obožava stiglo je posljednje upozorenje... 