Već prvog natjecateljskog dana na Paraolimpijskim igrama u Riju hrvatski sportaši osvojili su prvu medalju. Velimir Šandor, član kluba AKOSI Uspon iz Velike Gorice, osvojio je brončanu medalju u bacanju diska, kategorija invalidnosti F-52 tetraplegija. – Presretan sam, ovo su mi prve Paraolimpijske igre i odmah sam osvojio medalju. Nadao sam se prije početka natjecanja da bih mogao do bronce i uspio sam – rekao je 30-godišnji Šandor. Broncu je osvojio hicem 18,24 metara iz treće serije. Zlatna medalja pripala je Letoncu Apinisu (20,83), dok je srebro otišlo u ruke Poljaka Jachimowicza (19,10). – Svaki od mojih šest hitaca bio je za medalju, što me raduje. Nisam imao oscilacija. Bio sam blizu osobnog rekorda (op. p. 18,53 metara). Sada treba još više raditi i biti bolji – rekao je Šandor, koji je na Svjetskim igrama u Sočiju osvojio zlatnu medalju. Prošle godine u Dohi je na Svjetskom prvenstvu bio treći, a ove godine u Grossetu na Europskom prvenstvu osvojio je srebro. – Znali smo da može do medalje. Imao je taj rezultat u ruci. Velimir trenira i bacanje kugle, a probat ćemo i s bacanjem koplja pa ćemo vidjeti što donosi budućnost – rekao je Ivan Čengić, Velimirov trener. Do povratka u Hrvatsku Velimir Šandor navijat će za ostale naše sportaše, malo razgledati Rio de Janeiro. – Vjerujem da će biti velika fešta u rodnoj Opatiji. Sigurno će se nešto zavrtjeti na ražnju – istaknuo je presretni Šandor. Od naših atletičara jučer je još nastupio Miljenko Vučić koji je osvojio 6. mjesto u bacanju kugle, u kategoriji F12. Bacio je 15,07 metara i tako popravio hrvatski rekord. – Šandor je ponovo na velikom natjecanju ostvario vrhunski rezultat. Ostvario je velik uspjeh. Možemo biti zadovoljni jer je i Miljenko Vučić bio šesti s osobnim rekordom. Bilo bi lijepo kada bi svaki dan bilo tako. Neki rezultati koje smo ostvarili na Svjetskom i Europskom prvenstvu daju nam nadu – rekao je Tomislav Krstičević, izbornik hrvatske atletske paraolimpijske reprezentacije. Plivač Dino Sinovčić osvojio je 5. mjesto na 100 metara leđno novim osobnim rekordom (1:14.49 minuta).