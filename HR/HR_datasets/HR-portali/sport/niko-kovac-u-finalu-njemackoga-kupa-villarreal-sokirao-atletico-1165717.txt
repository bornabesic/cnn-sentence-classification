Niko Kovač blizu je prvog trofeja u trenerskoj karijeri! Odveo je Eintracht u finale njemačkoga kupa! U dramatičnoj utakmici Eintracht je pobijedio Borussiju (M) nakon jedanaesteraca sa 8:7 (1:1). I to tri dana nakon po je pobjedom 3:1 nad Augsburgom prekinuo niz od deset susreta bez pobjede. Taleb Tawatha u 15. je minuti doveo Eintracht u vodstvo, a u 45. izjednačio je Hofmann. Ante Rebić u 75. je minuti zamijenjen, umjesto njega ušao je Haris Seferović. Imao je bivši hrvatski reprezentativac dva udarca iz daljine... Drugi polufinale u srijedu od 20.45 igraju Bayern i dortmundska Borussia. U 34. kolu engleske lige Chelsea je na svom Stanford Bridgeu s uvjerljivih 4:2 (2:1) svladao Southampton. Hazard je preciznim udarcem načeo goste već u 5. minuti. U 24. minuti Romeu je izjednačio, a kapetan vodeće momčadi engelskog prvenstva Gary Cahill glavom je pogodio za 2:1 u završnici prvog poluvremena. U 54. minuti Diego Costa je svojim 50. pogotkom u Premiershipu donio Chelseaju prednost od dva pogotka, a u 89. minuti isti je igrač zabio za 4:1. Ryan Bertrand je u posljednjoj minuti sučeve nadoknade zabio još jedan pogodak za gostujuću momčad. U 34. kolu španjolske lige na svom Vicente Calderonu nogometaši madridskog Atletica doživjeli su šokantan 0:1 poraz od Villarreala. Momčad Diega Simeonea tako je opet ugroženo treće mjesto koje vodi u Ligu prvaka, jer se Sevilla može bodovno izjednačiti s Atleticom, ako pred svojim navijačima svlada Celtu. Pogodak vrijeda tri boda za goste postigao je Soriano u 82. minuti. Gijon je pred svojim navijačima igrao samo 1:1 (1:0) protiv Espanyola i izgubio dva važna boda u borbi za opstanak, a među onima koji su propustili priliku postati junacima bio je i hrvatski napadač Duje Čop. Rodriguez je u 39. minuti sjajno iskoristio razmicanje gostujućeg živog zida i poslao loptu u mrežu iz slobodnog udarca između dvojice igrača za vodstvo Sportinga. Espanyol je izjednačio u 55. minuti preko Morena i rezultat se više nije mijenjao. No, mogao je, da je hrvatski reprezentativac Duje Čop bio prisebniji u 66. minuti, kad mu je lopta prešla preko noge, a bio je neometan na nekoliko metara od gola Espanyola. Nogometaši Angersa svladali su Guingamp sa 2:0 u polufinalu francuskog kupa te se po drugi put u klupskoj povijesti, a prvi nakon 1957. godine, probili do finala ovog natjecanja, u kojem će se 27. svibnja na Stade de Franceu suprotstaviti boljem iz drugog polufinala između PSG-a i Monaca koje je na rasporedu u srijedu. Domaća momčad povela je u 38. minuti pogotkom Manganija i tu je prednost spretno održavala sve do završnice, kad je Guingamp morao krenuti na sve ili ništa. Ispalo je ništa, nakon što je hrvatski nogometaš Mateo Pavlović u drugoj minuti sučevog vremena idealno poslužio Ekambija, a ovaj preciznim udarcem potvrdio prolaz Angersa u finale. Pavloviću i Angersu bi se u finalu, koje je na rasporedu 27. svibnja na Stade de Franceu mogao suprotstaviti hrvatski reprezentativni vratar Danijel Subašić sa svojim Monacom, ako u srijedu na pariškom Parku prinčeva svlada domaći PSG (21.05 sati). >>Madridski Real zbog preprodaje oduzeo 357 godišnjih ulaznica 