NOGOMETAŠI Rijeke osvojili su naslov prvaka Hrvatske nakon što su u susretu 35. kola Prve HNL na svom stadionu pobijedili Cibaliju s 4:0 i kolo prije kraja prvenstva stigli do nedostižnih pet bodova prednosti u odnosu na Dinamo.   Riječanima je to prvi naslov u povijesti, a prekinuli su 11-godišnju dominaciju Dinama, koji bio zaredom prvak od 2005. godine. Rijeka je i tek četvrti hrvatski klub s naslovom prvaka, Dinamo ih je skupio 18, Hajduk šest, a jednom je, i to 2002. godine, prvak bio NK Zagreb. Rijeka će imati priliku osvojiti i dvostruku krunu jer 31. svibnja u Varaždinu igraju finale Kupa s Dinamom.    Tek što je sudac odsvirao kraj, navijači Rijeke probili su se na travnjak Rujevice i započelo je nevjerojatno slavlje. Potekle su i suze, zajedno su plakali i igrači i navijači, a najemotivnije naslov su proslavili Franko Andrijašević i Marko Vešović, koje su oduševljeni navijači doslovce skinuli do gola.  Svi igrači su u vip loži samo u gaćicama, a navijači ih ne puštaju sa stadiona. Skandira se Ligi prvaka, a svi riječki stranci slave povijesnu titulu sa zastavama svojih zemalja. Dok su navijači s travnjaka zazivali Keka, igrači su poprilično rezervirano riječima i pohvalama honorirali svog trenera. Izjave koje su dali bile su uglavnom trivijalne, a indikativno je da su u vip loži predsjedniku kluba Miškoviću pjevali ''Mi imamo Miška, šefa svog.'' Jesu li se pojavile određene trzavice na relaciji Kek - igrači, pokazat će vrijeme.