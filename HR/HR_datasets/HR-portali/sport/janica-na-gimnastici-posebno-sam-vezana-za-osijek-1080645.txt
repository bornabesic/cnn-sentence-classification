Prvi finalni dan Grand Prix Challenge Cupa u Osijeku donio je puno gimnastičkih uzbuđenja, odličnih vježbi i poznatih osoba. Ujedno je Osijek bio i prvo sportsko događanje na kojem se, u ulozi pomoćnice ministra znanosti, obrazovanja i sporta, pojavila Janica Kostelić. - Puno hvala za toplu dobrodošlicu. Veliko mi je zadovoljstvo biti ispred Vlade Republike Hrvatske u Osijeku na osmom Grand Prix Challenge Cupu. Posebno sam vezana za Osijek jer je tata ovdje trenirao rukometašice. Željela bih ponovno doći i na taj način pohvaliti sve što organizatori rade, kao i činjenicu da imamo sve više djece koje se bave gimnastikom – rekla je najuspješnija hrvatska skijašica u povijesti koja je na predstavljanju dobila veliki pljesak ispunjene dvorane Gradski vrt. Pred očima 2800 ljudi u dvorani Gradski vrt hrvatski gimnastičari su pokazali veliko srce i pravu, svjetsku kvalitetu. Prvi je nastupio Tomislav Marković na parteru, a s ocjenom 14,825 samo ga je 0,050 dijelilo od brončane medalje.  - Tetiva mi je u tako lošem stanju da moram biti zadovoljan. Jednostavno sam morao nastupiti u Osijeku, a ovo što organizatori rade je zaista čudo. Svake godine se unaprjeđuje cijelo događanje, komentiranje Marija Možnika s Vedranom Carom je pun pogodak, a ispunjena dvorana potvrđuje kako je ovo prava stvar za Hrvatsku – rekao je Marković nakon nastupa.  Ema Kajić je u preskoku dobila ocjenu 13,463 što je bilo dosta za petu poziciju, a nakon nje su nastupili Filip Ude i Robert Seligman na konju s hvataljkama. Jedini hrvatski predstavnik u Riju, Filip Ude, išao je na vrlo zahtjevnu vježbu (7,000), a zbog pada s konja ukupna ocjena je glasila 14,475 i završio je na četvrtom mjestu.  - Praktički niti jedan element nisam napravio kako sam htio i baš sam se mučio. Osijek je još jednom pokazao koliko voli gimnastiku – objasnio je Ude svoj nastup. Uz potporu svoje, osječke publike, Robert Seligman je pokušao biti jači od ozljede šake. Međutim, nije uspio te je uz pad s konja zaradio ocjenu 14,375 završio kao peti. - U ovakvoj konkurenciji i s ozljedom, realno nisam mogao više. Dao sam sve od sebe, ali dogodila mi se pogreška i to nakon težeg elementa i nisam mogao do bolje ocjene – rekao je Seligman. U nedjelju program oko dvorane Gradski vrt počinje već u 12 sati. Organizirana je roštiljada koja će se održati i ukoliko budu loše vremenske prilike, a finalni program počinje u 14.30 sati. Od hrvatskih gimnastičara nastupit će Tin Srbić na preči. Izvlačenje brojeva i koncert Vatre te prvi finalni dan u subotu su pokazali zašto treba doći i u nedjelju te osjetiti gimnastički spektakl.  