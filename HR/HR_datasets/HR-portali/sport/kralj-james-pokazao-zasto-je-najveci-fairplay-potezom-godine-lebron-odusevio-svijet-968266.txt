AKTUALNI NBA prvaci, košarkaši Cleveland Cavaliersa poveli su s 3-0 u pobjedama protiv Toronto Raptorsa u polufinalu doigravanja Istočne konferencije svladavši ih u gostima sa 115:94, a još ih samo jedna pobjeda dijeli od plasmana u konferencijski finale. James je predvodio Cavse s 35 koševa, 8 skokova i 7 asistencija, dok je Kevin Love dodao 16 poena i 13 skokova. Kod Raptorsa, koji su igrali bez svog prvog razigravača Kylea Lowryja, najbolji je bio DeMar DeRozan s 37 ubačaja, ali niti taj njegov najbolji učinak u karijeri u doigravanju nije bio dovoljan za pobjedu protiv prvaka. Cavsi bi se mogli plasirati u finale Istoka već u nedjelju kada je na programu četvrta utakmica ovih suparnika koja će se ponovno igrati u Torontu. Kako smo već napisali, LeBron je odigrao čudesno. Zabijao je odakle je htio, zabijao je desnom, ali i lijevom.  No, uz to što je najbolji košarkaš današnjice, LeBron je pokazao da je i izuzetan sportaš. Što se dogodilo? Košarkaš Toronta Norman Powell krenuo je k svojoj klupi, no da je sjeo na nju, bila bi to nepravilna izmjena i Cavsi bi dobili bacanje zbog pogreške Raptorsa. James ga je uhvatio za dres i povukao natrag u igru.  Fenomenalan potez Kralja Jamesa koji je u ovoj situaciji dokazao da je najveći igrač ove ere.