Čini se da će Ivan Perišić ovoga jeta napustiti Inter kojega su nedavno kupili bogati Kinezi. Novi vlasnici moraju prodavati igrače kako bi mogli kupovati svjetske zvijezde jer tako nalaže Uefin fair-play pa bi se mogli riješiti i hrvatskog veznjaka. Za Perišića su zainteresirani Chelsea, Manchester United i PSG koji je prvi poslao ponudu. Talijanski mediji pišu da je pariški klub poslao ponudu od 55 milijuna eura. Ostvari li se ovaj transfer, Perišić će postati uvjerljivo najskuplji hrvatski i preskočiti Matea Kovačića za kojega je Real Interu platio 31 milijun eura. A Italiju bi mogao napustiti i Mario Mandžukić. Poznato je da napadača Juventusa želi Bešiktaš koji mu je, prema talijanskim medijima, već ponudio plaću od sedam milijuna eura. Mandžo bi tako postao drugi najbolje plaćeni igrač iza Luke Modrića koji u Realu godišnje zaradi 7,5 milijuna eura.