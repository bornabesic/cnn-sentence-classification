Šestorica veličanstvenih postala su sedmorica. Trijumfom Reala u finalu Lige prvaka na San Siru Zinedine Zidane pridružio se uglednom društvu trenera koji su osvojili Ligu prvaka kao igrač i trener. Prije 14 godina spektakularnim volejem zabio je odlučujući gol u finalu protiv Bayera (2:1), a sada je kraljeve do trijumfa vodio s klupe. Prvi Francuz s doubleom Postao je prvi Francuz koji je ostvario “double”, a prije njega to su ostvarili španjolski realovac Miguel Muñoz (1956., 1957. kao igrač, 1960. i 1966. kao trener), Giovanni Trapattoni (kao igrač u Milanu 1963. i 1969., kao trener u Juventusu 1985.), Johan Cruijff (kao igrač u Ajaxu 1971., 1972. i 1973., te kao trener u Barceloni 1992.), Carlo Ancelotti (kao igrač Milana 1989. i 1990., a trenerski s Milanom 2003. i 2007., te s Realom 2014.), Frank Rijkaard (u Milanu 1989. i 1990., potom u Ajaxu 1995., a kao trener u Barceloni 2006.), te posljednji prije Zidanea Pep Guardiola (s Barcelonom 1992. kao igrač, te 2009. i 2011. kao trener). Među svima njima Zidane je imao najmanje trenerskog iskustva jer na klupi Reala nije ni pet mjeseci, a to mu je ionako prvi ozbiljan posao u karijeri. Zidanea kao igrača najbolje je opisao jedan engleski novinar: “On je nogometni odgovor na Boljšoj teatar, takvu eleganciju nitko nije imao.” Zizou takav želi biti i kao trener. Sjajno je krenuo, ni pet mjeseci nakon prvog ozbiljnog posla već ima Ligu prvaka. U Realovu svlačionicu je, bez sumnje, donio duh pobjednika. Najbolje je to pokazala slika poslije drugog produžetka, uoči jedanaesteraca. Izgrlio se s Ronaldom, razmijenili su par riječi i osmijeh. Zizouov ključ uspjeha, ta opuštenost, to uživanje u nogometu, koje prenosi i na igrače. Nakon prekjučerašnje dramatične pobjede protiv Atletica Zidane je rekao: – Osvojiti Ligu prvaka jednako je dobar osjećaja kao osvojiti naslov svjetskog prvaka. A Zizou zna o čemu govori, jer kao igrač osvojio je i SP, i Euro, i Ligu prvaka. Mnogi su smatrali da je prezelen stigao na klupu Reala, no Zidane je razuvjerio skeptike. – Svjestan sam da još nisam TOP trener, da mi nedostaje iskustva, no presudio je moj pozitivan stav i činjenica da sam realovac, da sam točno znao što trebam dati klubu kao trener. Ipak je Real klub mog života – rekao je Zidane i dodao: – Ovo je fenomenalno ostvarenje, jako smo puno radili, i sada nam se vratilo. Na pitanje o svojoj budućnosti u Realu odgovorio je: – Ne želim sada razmišljati o tome, no samo želim zahvaliti predsjedniku Perezu koji mi je vjerovao i dao u ruke najskuplju momčad svijeta. Suđeni mu Hrvati U Zidaneovoj igračkoj karijeri isprepletali su se i brojni Hrvati. Prvi mu je šansu, dok je imao samo 16 godina, dao tadašnji trener Cannesa Boro Primorac, a tada je u tom klubu bio i Marko Mlinarić. – Uvijek sam volio pomagati mlađim igračima, pa sam tako i njemu. Učio sam ga kako pucati slobodnjake. Vidjeli smo se 2000. dok je s Francuskom gostovao u Maksimiru, odmah me prepoznao – rekao je Marko Mlinarić. Nakon Mlinarića, sa Zizouom je u Cannesu igrao i Aljoša Asanović. – Već s 19 godina vidjelo se da je kompletan igrač te da će biti svjetska zvijezda. Izvan travnjaka uvijek je bio suzdržan i miran, ali na terenu je bio fajter, lav. Igrao je nevjerojatno elegantno, ali s druge strane bio je prgav kada je to trebalo – kaže nam Asanović. – Te igračke osobine ugrađuje i u trenerski posao. Teško je reći hoće li biti jednako uspješan, ali već sada napravio je što mnogi veliki treneri nisu u cijeloj karijeri. Iako, treba biti pošten i reći da je puno lakše njemu osvojiti Ligu prvaka s Realom nego Simeoneu s Atleticom, jer razlika u igračkoj klasi je velika – zaključio je Asanović. >>Zidane o vezi s Hrvatima: Slišković je bio uzor, Mlinarić učitelj, a Modrić desna ruka 