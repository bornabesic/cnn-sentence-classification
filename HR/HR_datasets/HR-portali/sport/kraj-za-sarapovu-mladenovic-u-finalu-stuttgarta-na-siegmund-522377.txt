Francuska tenisačica Kristina Mladenović nadoknadila je set i 'break' zaostatka u polufinalnom dvoboju s Marijom Šarapovom te pobijedila sa 3-6, 7-5, 6-4 i spriječila Ruskinju da u povratničkom nastupu nakon suspenzije dođe do finala u Stuttgartu, do kojeg se probila Njemica Laura Siegemund svladavši Rumunjku Simonu Halep sa 6-4, 7-5. Mladenović i Siegemund će se u nedjelju boriti za drugi WTA naslov u karijeri. Francuskinja je prvi osvojila ove godine u St. Peterburgu, a Njemica je slavila prošle godine u Bastadu, nakon što je u Stuttgartu poražena u svom prvom finalu od Angelique Kerber. WTA Stuttgart - polufinale Kristina Mladenović (Fra) - Marija Šarapova (Rus) 3-6, 7-5, 6-4 Laura Siegemund (Njem) - Simona Halep (Rum/4) 6-4, 7-5 Austrijski tenisač Dominic Thiem igrat će u finalu ATP turnira serije 500 u Barceloni, nakon što je u subotu u polufinalu nadigrao prvog tenisača svijeta Britanca Andyja Murrayja sa 6-2, 3-6, 6-4, a suparnik će mu biti Rafael Nadal koji je nadigrao Argentinca Horacija Zeballosa sa 6-3, 6-4. Nadala još jedna pobjeda dijeli od desetog trijumfa u Barceloni, gdje nikada nije izgubio meč za naslov. U prethodna tri dvoboja Nadal je dvaput pobijedio Austrijanca, a jednom izgubio, prije godinu dana u Buenos Airesu. Sva tri meča odigrali su na zemljanoj podlozi. ATP Barcelona - polufinale Dominic Thiem (Aut/4) - Andy Murray (VB/1) 6-2, 3-6, 6-4 Rafael Nadal (Špa/3) - Horacio Zeballos (Arg) 6-3, 6-4 