Hrvatski reprezentativac Dario Šarić je odigrao još jednu sjajnu utakmicu u NBA i sinoć je u pobjedi Philadelphia 76ersa nad Charlotte Hornetsima od 105-99 bio najbolji strijelac Sixersa sa 18 pogodaka i 11 skokova. Osim Šarića kojem je ovo peti double-double u sezoni, Robert Covington je ubacio 17 koševa za Sixerse, a T.J. McConnell 14 uz sedam asistencija. Hrvatski je reprezentativac na terenu proveo 31 minutu i svom učinku dodao i tri asistencije te jedan blok. Charlotte je predvodio Kemba Walker koji je utakmicu završio sa 29 koševa, dok je Nic Batum dodao 16.  Za Philadelphiju (21-34) je ovo treća uzastopna pobjeda, a za Charlotte (24-30) deseti poraz u 11 utakmica.  Sixersi su vodili sa osam razlike na početku zadnje četvrtine, a onda su tu prednost povećali na 98-84. Hornets im se približavaju na šest razlike manje od minute prije kraja kada je Walker pogodio koš. Batum je imao priliku smanjiti zaostatak na samo dva koša nakon što je jukrao loptu Geraldu Hendersonu, ali je promašio tricu. Brooklyn Nets Bojana Bogdanovića su upisali još jedan poraz sinoć, 46. ove sezone, sa 112-103 bolji od njih su bili Memphis Grizzlies.  Netsi su lovili zaostatak cijelu utakmicu, ali je na kraju on ipak bio prevelik, a suparnik prejak. Nakon što su u trećoj četvrtini gubili sa 15 razlike Nets su smanjili na sedam na početku zadnjeg dijela utakmice. Međutim Memphis pogađa prvih šest šuteva na početku zadnje četvrtine i povećava prednost na 16 koševa. Nets su se približili još jednom kod rezultata 99-92, ali onda se Grizzliesi odvajaju još jednom.  Memphis je predvodio Mike Conley sa 32 pogotka i šest asistencija, a Marc Gasol je dodao 19 koševa.  Kod Brooklyna najbolji su bili Brook Lopez i Spencer Dinwiddie sa po 17 pogodaka svaki. Bogdanović je odigrao 25 minuta i u tom je vremenu ubacio 11 koševa uz pet skokova i dvije asistencije.  Orlando Magic Marija Hezonje slavio je protiv Miami Heata sa 116-107 i tako prekinuo niz od četiri poraza. Kod Magica je najbolji bio Evan Fournier sa 24 pogotka, a Serge Ibaka je dodao 17 koševa uz osam skokova. Hezonja je odigrao 16 minuta i zabio 11 koševa, od čega su tri trice, uz po jedan skok, asistenciju i jednu ukradenu loptu. Dion Waiters je predvodio Heat sa 23 pogotka, dok je Goran Dragić postigao 22 pogotka. Denver Nuggets su sinoć odigrali sjajnu utakmicu, sa 132-110 su pobijedili najbolju momčad Zapada Golden State Warriorse i postavili rekord sa čak 24 trice.  Tako su se izjednačili s rekordom po broju trica na jednoj utakmici kojeg su Houston Rocketsi postavili u prosincu na utakmici protiv New Orleans.  Warriorsi su sinoć pogodili samo osam trica iz 32 pokušaja, a Stephen Curry je pogodio samo jednu iz 11 pokušaja.  Nikola Jokić je bio igrač utakmice upisavši triple-double sa 21 skokom, 12 asistencija i 17 koševa, dok je rookie Juancho Hernangomez zabio 27 koševa. Durant je predvodio Warriorse sa 25 pogodaka. Rezultati: Charlotte Hornets - Philadelphia 76ers       99-105 (Dario Šarić je u 31 minutu za Philadelphiju zabio 18 koševa i upisao 11 skokova, tri asistencije i jedan blok) Indiana Pacers - San Antonio Spurs          106-110 Brooklyn Nets - Memhpis Grizzlies           103-112 (Bojan Bogdanović je u 25 minuta za Brooklyn zabio 11 koševa i upisao pet skokova te dvije asistencije) Miami Heat - Orlando Magic                  107-116 (Hezonja je u 16 minuta za Orlando upisao 11 koševa, jedan skok, jednu asistenciju i jednu ukradenu loptu) Washington Wizards - Oklahoma City Thunder  120-98 Milwaukee Bucks - Detroit Pistons           102-89 Dallas Mavericks - Boston Celtics            98-111 Denver Nuggets - Golden State Warriors      132-110 Utah Jazz - Los Angeles Clippers             78-88 Phoenix Suns - New Orleans Pelicans         108-110 Portland Trail Blazers - Atlanta Hawks      104-109 (produžetak) 