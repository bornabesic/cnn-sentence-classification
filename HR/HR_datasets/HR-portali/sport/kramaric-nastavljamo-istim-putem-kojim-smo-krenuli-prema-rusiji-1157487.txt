Hrvatska 24. ožujka u Maksimiru igra protiv Ukrajine u sklopu kvalifikacija za SP u Rusiji, a potom otputovati u Tallinn kako bi snage odmjerila s Estonijom u prijateljskom dvoboju. S osmijesima na licu nakon duge stanke od posljednjeg okupljanja, hrvatski su reprezentativci u ponedjeljak stigli u hotel As, a večeras će odraditi prvi trening uoči predstojećih utakmica, piše HNS. Treningu će prisustvovati svi pozvani igrači, osim ozlijeđenih Vedrana Ćorluke i Šime Vrsaljka koji će morati propustiti ovu reprezentativnu akciju. Ćorluki je stradala stražnja loža, a Vrsaljku ligament lijevog koljena, a Vatrene je dodatno obradovala vijest da Vrsaljkova ozljeda ipak nije onoliko ozbiljna koliko su prve prognoze sugerirale. - Znam koliko je teško nositi se s takvim ozljedama i svi im želimo da se što prije i što lakše oporave - poručio je reprezentativni napadač Andrej Kramarić. - Svi znamo da je Ukrajina dobra momčad, a nećemo si lagati - naravno da sam obožavao Ševčenka i njegove igre. Bit će to teška i zanimljiva utakmica te se nadamo punom stadionu kako bismo nastavili putem kojim smo krenuli prema Rusiji. Svjestan sam i koliko je Konopljanka dobar igrač. Moramo se dobro pripremiti, nisu Ukrajinci bezazleni, ali najviše će se opet pitati nas jer smo kvalitetniji - dodao je Andrej. - Zadovoljan sam svojim učinkom u klubu, samopouzdanje je prisutno, jedino imam manjih zdravstvenih poteškoća. Ipak, ide na bolje, premda često iskrsnu neki novi problemi. Sve u svemu, sretan sam i sa svojim igrama i s rezultatima - zaključio je Kramarić. >>U Hrvatskoj stalni izljevi mržnje prema drugim navijačima, Srbima i Romima, a nogometna riba smrdi od glave 