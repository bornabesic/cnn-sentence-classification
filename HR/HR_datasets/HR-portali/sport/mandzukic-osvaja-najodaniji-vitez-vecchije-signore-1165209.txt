Juventus je hladnokrvno eliminirao Barcelonu u četvrtfinalu Lige prvaka, a Mario Mandžukić ponovno je bio jedan od najboljih u povijesnom uspjehu. Vladar talijanskog nogometa bez puno problema odigrao je bez golova na Nou Campu i nakon velike pobjede 3:0 u Torinu, završio posao te se drugi put u tri sezone plasirao u polufinale. Kao i u prvom susretu, Mandžo je ponovno igrao u dva pravca, strahovito se žrtvovao i pomagao braničima, što su Leonardo Bonucci i ostali njegovi suigrači iz obrane znali pohvaliti. Iako nije zabio, hrvatski reprezentativac impresionirao je Europu igrama, a pristupom je posebno oduševio navijače. “Orao” je teren i bio gospodar lijeve strane, one na koju ga je, na čuđenje nogometnog svijeta, ove sezone premjestio trener Massimiliano Allegri. Pokazalo se da je Allegri istinski trenerski genij, a Mandžukić borac koji nikad ne odustaje. Hrvatski nogometaši i treneri u hvalospjevima govore o igri vatrenog napadača. Mandžukić je u Juventusu dobio novu ulogu na lijevom krilu, gdje se i u fazi obrane i u fazi napada žrtvuje mnogo više nego kao napadač. Međutim, on to ispunjava kao zvijer. U potpunosti se podredio kolektivu, nemam riječi kako da pohvalim njegov pristup, odnos i odgovornost prema igri. Ono što on napravi tijekom utakmice, osobito u fazi obrane, prljavi su poslovi. To su poslovi koji se često ne vide i koje mogu odraditi samo igrači nevjerojatne energije i enormnog trkačkog kapaciteta – kaže bivši Mandžukićev trener iz Marsonije Miroslav Buljan. Mario simbol Juvea Talijanski mediji pišu da Mandžukić nije nogometni genij, ali predstavlja simbol moćnog Juventusa. Njegova fizička dominacija, žrtva i karakter oslikavaju Staru damu i zato se, tvrde, sa sigurnošću može konstatirati da je upravo Mandžukić fundamentalan za Allegrijevu momčad u formaciji 4-2-3-1. Bivši napadač Marsonije, Zagreba, Dinama, Wolfsburga, Bayerna i Atlética pregazio je Katalonce u napadu, ali i obrani, gdje je odlično pokrivao Lea Messija. Na Apeninima ističu da je Hrvat primjer suigračima kako treba igrati za Juventus i sigurno ih motivira nastupima. – Mario uvijek igra dobro u obrani. U svijetu nema napadača koji ispunjava obrambene zadatke kao on. Mario je tu naviku stekao u omladinskom pogonu Marsonije, gdje je naučio što je to bekovski ples i kako čuvati protivničkog igrača. Onoga koji to nije naučio odmalena, to se ne može naučiti u prvoj momčadi. Uz to, Mario, zahvaljujući jakim plućima ima i moć ponavljanja, što je veoma bitno – ističe Marijev omiljeni trener iz djetinjstva Damir Ruhek. Talijani su na putu do četvrtfinala u deset susreta primili samo dva gola, i to oba u natjecanju po skupinama. Osminu finala (Porto), a potom i dvije utakmice protiv Barce prošli su neokrznuti. Legenda Juventusa Gianluca Vialli kaže kako ga Mandžukić svojom spremnošću za podređivanje momčadi podsjeća na Samuela Eto’oa, koji je s Interom kao krilo osvojio trostruku krunu 2010. godine kod Joséa Mourinha. Vialli tvrdi kako su igrači Stare dame izbacivanjem Barcelone dobili samopouzdanje kao zmajevi i izražava uvjerenje kako ovaj put mogu otići do kraja. Stara dama može do kraja Može li Juve ove sezone uistinu dohvatiti svoj treći naslov prvaka Europe, na koji čeka od 1996. godine? – Analizirajući vrijednost svih polufinalista, najveće izglede sada dajem Juventusu. Imaju zrelu, odlično posloženu i izbalansiranu momčad, sastavljenu od igrača u najboljim godinama koji imaju enormno iskustvo, a temelj svega je izuzetno kvalitetna obrana. Allegri ih vodi na način da daju 120 posto svojih mogućnosti. Juventus jednostavno ne može loše odigrati utakmicu. Svi igrači spremni su pasti travu da bi odigrali fazu obrane, a iz svake kontre i polukontre opasni su za gol – nastavlja Buljan. Iako igra u sjajnoj formi, u posljednje vrijeme opet su aktualizirane priče oko mogućeg Mandžina odlaska iz Torina već ovog ljeta. Prijatelj Slavena Bilića i direktor Beşiktaşa Önder Özen nedavno je tako u javnost plasirao informaciju da hrvatski napadač sljedeće sezone prelazi u West Ham. Doduše, mnogi su vjerovali da će Juventus prodati Mandžukića nakon što je za 90 milijuna eura doveo Gonzala Higuaína, ali pokazalo se da u bili u krivu. Konkurencija u Torinu je jaka, ali Mario još uvijek igra vrlo važnu ulogu i ne pokazuje znakove nezadovoljstva. – Ne vjerujem da će Juventus pustiti Mandžu, ostali bi bez strašnog igrača i oni su toga svjesni. Ako bi ipak otišao, moralo bi se raditi o izuzetno velikom iznosu koji bi zadovoljio i njega i klub, ali nakon ovog plasmana u polufinale iskreno sumnjam da će se to dogoditi.  >>Evo kome je Rakitić posvetio majstorski gol Realu 