Foto: Getty Images / Guliver Image ZAVRŠENO je prvenstvo Francuske, čiji je prvak od ranije Monaco, a posljednje 38. kolo donijelo je dramu u borbi za opstanak. Caen, koji je igrao bez Ivana Santinija, u posljednjim trenucima je stigao do boda 1:1 kod PSG-a i izborio opstanak, a umjesto njega će u baraž protiv drugoligaša Troyesa igrati Lorient, koji je također odigrao neodlučeno 1:1 kod kuće s Bordeauxom. Prvoligaški status izgubili su Nancy i Bastia. To znači kako će hrvatski napadač moći debitirati za reprezentaciju Hrvatske u Los Angelesu protiv Meksika 28. svibnja u prijateljskom susretu, jer je njegova klupska sezone završila, u kojoj je zabio fantastičnih 15 golova u prvenstvu.  PSG je poveo s 1:0 u 13. minuti golom Adriena Rabiota. Caen je imao veliku priliku izjednačiti u 75. ali je vratar Kevin Trapp obranio penal Ronnyju Rodelinu. Santinijeva momčad je cijelo vrijeme držala 18. mjesto koje vodi u baraž, a onda je u 91. minuti Rodelin izbjegao ulogu tragičara i postao junak, jer je zabio za zlatni bod nakon centaršuta Jonathana Delaplacea s lijeve strane i time spasio svoju momčad dodatnog doigravanja sa zvukom sirene. Prvak Monaco je u kombiniranom sastavu slavio kod Rennesa s 3:2, a Danijel Subašić nije bio dio momčadi te je dobio poštedu od trenera Leonarda Jardima.  Nice, koja je osvojila treće mjesto i igrat će povijesne kvalifikacije za Ligu prvaka, završila je sezonu golijadom u Lyonu, gdje je bez Marija Balotellija tri puta gubila ali na kraju stigla do 3:3 golom Serija iz penala u 93. minuti.     Rennes - Monaco 2-3 (Diakhaby 69-11m,90+1 / Fabinho 42, Jemerson 47, Jorge 78)                     Lorient - Bordeaux 1-1 (Le Goff 69 / Sankhare 7)                                  Lille - Nantes 3-0 (De Preville 16, 46, 53-11m)                       Marseille - Bastia 1-0 (Gomis 74)                                    Lyon - Nice 3-3 (Le Marchand 10-ag, Lacazette 48, 78 / Donis 15, 69, Seri 90+4-11m)      Paris SG - Caen 1-1 (Rabiot 13 / Rodelin 90+1)                                    Guingamp - Metz 1-0 (Diallo 29)                                    Toulouse - Dijon 0-0  Nancy - Saint-Etienne 3-1 (Busin 17, Diagne 59, Maouassa 82 / Nordin 74)                                Angers - Montpellier 2-0 (Bamba 82, Tait 87)