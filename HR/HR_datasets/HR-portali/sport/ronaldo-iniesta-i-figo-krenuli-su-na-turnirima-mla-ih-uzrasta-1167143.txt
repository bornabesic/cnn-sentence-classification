Od danas do 19. svibnja u Hrvatskoj se održava Europsko nogometno prvenstvo za igrače do 17 godina. Najznačajniji je to nogometni turnir kojem je Hrvatska dosad bila domaćin. Četiri skupine, 16 reprezentacija, brojne buduće zvijezde europskog nogometa... Sve to gledat ćemo na sedam hrvatskih stadiona (Varaždin, Rujevica, Kostrena, Lučko, Sesvete, Velika Gorica, Zaprešić), a naši će nogometaši put u četvrtfinale tražiti u “skupini smrti”. Izabranici Darija Bašića danas u 17.45 (HNTV) otvaraju prvenstvo utakmicom s Italijom, 6. svibnja u 13.15 očekuje ih susret s Turskom u Kostreni, a 9. svibnja u 12 sati u Kostreni dvoboj sa Španjolskom. Skauti ih već vrbuju Izbornik Dario Bašić izabrao je 18 igrača, među njima ih je najviše iz Dinama (8) i Hajduka (5), dvojica su iz Rijeke, a po jedan iz Splita, Slavena Belupa i Hypo Limača (Osijek). Dečki su se pripremali u Medulinu, na istome mjestu gdje su prije 30 godina na pripremama bili “Čileanci” predvođeni izbornikom Mirkom Jozićem te igračima Prosinečkim, Šukerom, Bobanom, Štimcem, Jarnijem... Nadamo se da će i sadašnja mlada generacija dati barem poneku takvu svjetsku klasu. Izbornika Darija Bašića pitali smo koji je cilj naših igrača na Euru. – U najjačoj smo skupini pa nemamo imperativ. Ali, naravno, želimo proći skupinu. To bi nam ojačalo samopouzdanje, pa bi nam sljedeći cilj bio peto mjesto, kojim bismo izborili nastup na Svjetskom prvenstvu. No, polako, moramo ići korak po korak – kaže izbornik Bašić i dodaje: – Kako god prošli, ovi dečki su budućnost hrvatskog nogometa. Ima tu puno talentiranih momaka koji bi jednoga dana mogli igrati i za seniorsku reprezentaciju. Euro za igrače do 17 godina idealna je odskočna daska, pokazalo se to i u prošlosti. Uostalom, na tome natjecanju ozbiljnu karijeru započeli su i Luis Figo, Cristiano Ronaldo, Andres Iniesta, Wayne Rooney, Cesc Fabregas, Toni Kroos, Mario Götze, Renato Sanchez... Ovaj posljednji bio je 2014. najbolji igrač Portugala na Euru U17, a samo dvije godine kasnije već je osvojio seniorski EP i potpisao za Bayern. Nadamo se da će sličnim putem i neki od najvećih hrvatskih talenata – Čolina, Šego, Franjić, Marin..., dečki koje već naveliko prate i ponajbolji klubovi Europe. Dolazi Čeferin, možda i Boban Euro u Hrvatskoj bit će velika promocija za našu zemlju, dolazak na finale već je potvrdio predsjednik Uefe Aleksander Čeferin, a mogli bi se pojaviti i predsjednik Fife Infantino i njegova desna ruka Zvonimir Boban. Inače, na projektu Eura sudjeluje 200-tinjak ljudi, a organizacija košta između dva i pol i tri milijuna eura. Većinu je troškova, oko dva milijuna, pokrila Uefa. Ambasador Eura Niko Kranjčar jučer je dečkima poručio: – Hrvatska je uvijek, u svim selekcijama i uzrastima, bolje igrala protiv jakih suparnika. I uvijek smo ih znali pobjeđivati. Dečki, uživajte, jer privilegij je igrati na takvom natjecanju. 