Mateo Kovačić jučer je odigrao jednu od najboljih, ako ne i najbolju utakmicu otkako je u ljeto 2015. godine stigao u Real. Hrvatski reprezentativac bio je igrač utakmice protiv Real Sociedada. Madridska momčad slavila je s 3:0, a Kova je zabio gol i asistirao Cristianu Ronaldu. Bio mu je to prvi takav učinak u jednoj utakmici za Real. Stoga ne čudi da pohvale stižu sa svih strana. "Fantastični Kovačić otvorio je Realu trijumfalna vrata i otjerao duhove, jer navijači kluba bili su u velikom strahu prije nego što se ukazao hrvatski egzorcist po imenu Mateo. Izbavio je Bernabeu prokletstva koje se nadvilo nad njega nakon očajnog niza u posljednjih mjesec dana", piše Marca o utakmici i Kovačićevoj ulozi. Na njegovu jučerašnju predstavu osvrnuo se i španjolski AS. "Jedno je od najvećih iznenađenja ove godine i utakmice. Igrao je samo zato što je Modrić izostao, ali pokazao se kao dostojna zamjena za Luku", piše AS. I navijači su puni hvale za Kovačića, tek u ovoj sezoni kad se potpuno opustio pokazao je svu raskoš svog talenta. Pod vodstvom Zidanea je napredovao i pred njim je velika budućnost. Navijači Reala uvjereni su da će upravo on u narednim godinama biti vođa neke nove momčadi Reala.