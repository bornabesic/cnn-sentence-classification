Posljednje kolo francuske 2. nogometne lige pokazalo je zašto je nogomet najuzbudljiviji i najemotivniji sport na svijetu. Igrala se 6. minuta sudačke nadoknade, nogometašima Amiensa trebala je pobjeda kod Reimsa za ulazak u Ligue 1, no rezultat je bio 1:1. Na drugom kraju Francuske nogometaši Lensa već su polako slavili svoj ulazak u 1. ligu, za što im je trebao baš remi Amiensa. No, onda se ukazao džoker s klupe Amiensa Emmanuel Bourgaud, koji je u 6. minuti sudačke nadoknade zabio gol i svoj klub uveo u Ligue 1, prvi put u 116 godišnjoj povijesti kluba. Motivirao ih kozama i jarcima Apsolutni kaos nastao je tada na stadionu, u prvi trenutak nevjerica, pa potom i oduševljenje. Cijela momčad Amiensa utrčala je na teren, ušli su i navijači, iz lože je dotrčao i predsjednik. Trener Pellissier nije znao kuda bi od veselja, a pola momčadi plakalo od sreće... Bila je to slika koja pokazuje koliko je nogomet lijep. A dečki su zaslužili, jer pokazali su najviše borbenosti i momčadskog duha tijekom sezone. – Vjerujte, takav momčadski duh nigdje niste vidjeli. To zaista nisu najbolji igrači koje si možete zamisliti, ali zajedno su velika, velika momčad. Trener Pelissier je napravio revoluciju – rekao je novinar koji prati Amiens. Do prekjučer je Amiens bio poznat kao grad u kojem je svoj život proveo i u kojem je umro poznati pisac Jules Verne, bio je poznat i kao grad u kojem je rođen novi francuski predsjednik Emmanuel Macron. Na žalost, bio je Amiens označen i kao grad koji propada, u kojem je nezaposlenost sve veća, a svoje pogone nedavno su zatvorile mega-tvrtke poput Goodyeara, Dunlopa, Whirlpoola. Povijest je pak grad obilježila i po tome što je bio potpuno razrušen za vrijeme 1. i 2. Svjetskog rata. No, od prekjučer su poznati i po tome što su ispisali jednu od najljepših priča u povijesti francuskog nogometa. Tek jedan trofej u 116 godina I to unatoč tome što su prije početka sezone bili otpisani i označeni kao najlošiji klub u 2. francuskom rangu nogometa. Naime, u najavi sezone ugledni France Football je Amiens opisao kao najobičnije “koze i jarce” (jarci i koze se nalaze u klupskom grbu) i prognozirao im ispadanje. Trener Christophe Pelissier je to shvatio kao uvredu, izrezao članak iz novina i zalijepio ga na zid svlačionice kao motivaciju. A taj Pelissier iza sebe već ima jednu čudesnu priču. Godine 2007. došao je u Luzenac, klub iz malenog sela sa 650 stanovnika. Stabilizirao ga je, doveo je na gol legendarnog Fabiena Bartheza i krenuo u veliki uspon sa seoskim klubom. Prije tri godine Luzenac je senzacionalno ušao u Ligue 2, no savez im je odbio izdati licenciju zbog neodgovarajućeg stadiona. Klub se nakon toga raspao, a Pelissier je krenuo dalje, i stigao u Amiens. Prošle je sezone klub jedva uspio spasiti od ispadanja, no u ovoj je posložio momčad i stvorio čudo. A zbog prekjučerašnjeg uspjeha dobit će ulicu u tom gradu te zauvijek biti upisan u povijesne klupske knjige. Uz Pelissiera, najveći junak je strijelac u 6. minuti nadoknade Emmanuel Bourgaud, koji je rekao: – Nemam pojma što se dogodilo. Znam samo da sam je opalio pa gdje završi. Ovo je čudo, a svi su nas otpisivali... Amiens je do petka bio jedan od samo dva grada u Francuskoj s više od 100.000 stanovnika koji nikada nije imao prvoligaša. A do sada najveći uspjeh kluba u 116 godišnjoj povijesti bio je ujedno i jedini trofej kojeg su osvojili, 3. ligu 1978. godine.