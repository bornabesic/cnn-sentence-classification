Bio je to relativno očekivani rasplet prve dionice biciklističke utrke po Hrvatskoj, s obzirom na to da sprinterska zvijezda Trek-Segafreda Giacomo Nizzolo nastupa prvi put nakon šestomjesečne pauze. Talijanski biciklist, član ekipe UAE Team Emirates Sacha Modolo pobjednik je prve etape trećeg izdanja Tour of Croatia, koja se u utorak vozila od Osijeka do Koprivnice u dužini od 227 kilometara. Izvrsni sprinter jednog od četiri World Tour timova koji sudjeluju na utrci slavio je u grupnoj završnici nakon 5 sati, 24 minute i 19 sekundi vožnje. U vremenu pobjednika završio je još 151 od ukupno 155 natjecatelja koliko ih je startalo. Bio je to relativno očekivani rasplet prve dionice biciklističke utrke po Hrvatskoj, s obzirom na to da sprinterska zvijezda Trek-Segafreda Giacomo Nizzolo nastupa prvi put nakon šestomjesečne pauze. Talijan, inače dvostruki etapni pobjednik s lanjske utrke, svejedno je postigao visoko peto mjesto. Najveći favorit, Vincenzo Nibali iz ekipe Bahrain Merida Pro Cyling Team, bio je 20. Biciklisti su krenuli u natjecanje iz kišnog Osijeka, da bi preko Belišća, Virovitice, Koprivnice i Ludbrega završili etapu drugi put u Koprivnici – na suhom tlu. Petorica su se biciklista odvojila od skupine već nakon 40-ak kilometara utrke, izmjenjujući se međusobno u vodstvu idućih 170 kilometara, odnosno sve do 15-ak kilometara prije cilja, kad ih je peloton napokon dostigao i preuzeo kontrolu nad utrkom. U vodećoj su se skupini našli Nijemac Jannik Steimle (Team Felbermayr Simplon Wels), Rus Nikolaj Trusov (Gazprom-Rusvelo), Slovenac Gregor Gazvoda (Adria Mobil), Irac Michael O’Loughlin (Team Wiggins) i Turčin Ahmet Akdilek (Torku Sekerspor). Njihova najveća prednost iznosila je 10.5 minuta. Zanimljivu je rolu odigrao mladi hrvatski član Meridiana Kamen Teama David Jabuka, koji je 30-ak kilometara u ranoj fazi utrke proveo u usamljenom lovu na bjegunce. Najbolji plasman među hrvatskim predstavnicima, završivši utrku na 28. mjestu, ostvario je Bruno Maltar iz Meridiane Kamen Teama, unatoč lakšem padu 30-ak kilometara prije cilja. Svi ostali, među kojima i lanjski pobjednik Matija Kvasina (Team Felbermayr Simplon Wels), te pretendent za naslov ukupnog pobjednika ove godine, Kristijan Đurasek (UAE Team Emirates), plasirali su se u vremenu pobjednika. Spomenuti Rus Trusov osvojio je u utorak jedini brdski cilj (3. kategorija), pa je tako preuzeo vodstvo u poretku penjača (King of the Mountain). Talijan Riccardo Minali iz Astana Pro Teama preuzeo je pak vodstvo u redoslijedu najboljih mladih biciklista. Modolo je nakon prvog dana nositelj ostalih dviju majica: plave (bodovni redoslijed) i kockaste (ukupni poredak). U utorak navečer kompletnu ekspediciju čeka transfer u Trogir, odakle se vozači u srijedu počinju uspinjati na najviši vrh Biokova, Sveti Jure, u moguće najatraktivnijoj dionici trećeg izdanja. Slike Hrvatske, zahvaljujući utrci Tour of Croatia, obilaze čak 180 zemalja svijeta u izravnom prijenosu ili kroz sažetke. 