PRIJELAZNI rok nije službeno ni započeo, a Milan je već dogovorio tri odlična transfera. Velikan sa San Sira, koji je jako blizu Europa lige te povratka u europska natjecanja nakon tri godine, potrošio je nevjerojatnih 64 milijuna eura za tri pojačanja - dva u obrani i jedno u vezi. Rossoneri su najprije dogovorili dolazak stopera Villarreala Mattea Musacchija za 18 milijuna eura. Argentinski 26-godišnji branič odigrao je ove sezone 30 utakmica za španjolsku momčad, te upisao dvije asistencije. Također, od 2010. do danas je za klub s El Madrigala upisao 249 nastupa, uz sedam pogodaka i 11 asistencija. Drugi posao Milana posebno je fantastičan. Roma je praktički sve dogovorila oko dolaska strašnog veznjaka Francka Kessiea iz Atalante, ali su izvršni direktor Milana Marco Fassone i sportski direktor Massimiliano Mirabelli otišli kod njega kući i uvjerili ga da promijeni odluku te ode u Milan. Atalanta će dobiti 28 milijuna eura, a 20-godišnji reprezentativac Obale Bjelokosti petogodišnji ugovor, uz plaću od 2,5 milijuna eura. Kessie je odigrao ove sezone 29 utakmica, uz sedam golova i četiri asistencije. A nakon Rome, Milan je uništio planove Intera, Real Madrida i brojnih europskih velikana. Na San Siro stiže i sjajni lijevi bek Ricardo Rodriguez, koji stiže iz Wolfsburga za 15 milijuna eura, plus tri milijuna bonusa. Odlični 24-godišnji Švicarac potpisat će ugovor na pet godina s klubom koji je Ligu prvaka osvojio sedam puta. U 27 susreta Rodriguez je zabio dva gola, uz tri asistencije ove sezone, a od 2011. do sada upisao je 184 nastupa za njemački klub, te postigao 22 pogotka, uz 28 asistencija. No, ni tu nije kraj novih kineskih vlasnika. Milan želi još niz igrača, među kojima su i Milan Badelj te Nikola Kalinić iz Fiorentine. Također, pored hrvatskih igrača, na listi želja su još i Pierre-Emerick Aubameyang (Borussia Dortmund), Alvaro Morata (Real Madrid) i Andrea Belotti (Torino). Talijanski mediji tvrde kako je prva želja Belotti, navijač Milana od djetinjstva, za kojeg su Rossoneri spremili 70 milijuna i tri igrača, veznjaka Juraja Kucku, lijevog beka Lucu Antonellija i vratara Gabriela, jer talijanski napadač ima klauzulu od 100 milijuna eura i Torino ne želi ni čuti za cijenu ispod spomenute.