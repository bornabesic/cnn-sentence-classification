Kad je krajem ljeta 2012. godine stigao u Madrid i potpisao za madridski Real, navijači u Hrvatskoj znali su da je Luka Modrić igrač za najveće domete koji će ostaviti trag u kraljevskom klubu. Međutim, u Španjolskoj nisu tako gledali na to, postojala je određena skepsa u medijima, ali i kod predsjednika Florentina Pereza koji ipak nije uspio uvjeriti Josea Mourinha da umjesto hrvatskog maestra dovede Davida Silvu za vezni red. I na kraju se Mourinhova upornost pokazala kao potpuni pogodak. Luka je, naime, danas velika zvijezda madridske momčadi, pokazao je da je veliki igrač, a klub s njim u jednoj od glavnih uloga osvaja trofej za trofejem. Hrvat je jučer kompletirao sve naslove koje je s Realom mogao osvojiti. Do sinoć mu je jedino nedostajalo španjolsko prvenstvo, ali i to se promijenilo nakon tri boda koja je Real osvojio pobjedom protiv Malage. - Da, ovo mi je prva osvojena liga u Španjolskoj, jako sam zadovoljan. Ovo je nevjerojatna godina za mene, ali ostaje nam još finale Lige prvaka. Moramo sezonu završiti na najbolji mogući način, rekao je presretni Luka nakon susreta pa dodao: - Ovo je nevjerojatan osjećaj. Dugo smo ovo čekali, isplatio se sav trud ove sezone, zaslužili smo naslov prvaka. U pola tri ujutro momčad se vratila u Madrid, a tamo ih je dočekalo 30 tisuća razdraganih navijača. Slavilo se do dugo u noć, a naš je nogometaš dobio ovacije navijača koji ga vide kao jednog od najboljih. Danas su toga svjesni i španjolski mediji. Isti oni koji su ga na početku kritizirali i proglašavali najgorim pojačanjem, danas se natječu u epitetima koje mu pridodaju. Hvalospjevi na račun hrvatskog maestra ne prestaju, u brojnim analizama njega se apostrofira kao jednog od najzaslužnijih za osvajanje titule. Najdalje je otišao El Espanol koji je ocijenio sezonu svakog igrača Reala, a upravo je Modrića proglasio najboljim igračem i najzaslužnijim za novi trofej u vitrinama velikog Reala. Cristiano Ronaldo, koji je u prvenstvu u 29 nastupa postigao 25 golova i šest puta asistirao, dobio je ocjenu 8.5, dok je naš reprezentativac i kapetan Hrvatske dobio nevjerojatnih 9.5! "On je igrač iznimne kvalitete i velika radilica koja je vukla madridsku momčad cijelu sezonu. Kada bi on spustio svoju razinu, onda bi se to osjetilo na cijeloj momčadi. Kada je, pak, igrao dobro, tada je i Real izgledao dobro. Modrić je mozak ove momčadi, kompas koji određuje smjer. Real može zahvaliti Hrvatu koji je odigrao jednu od najboljih sezona u karijeri", piše u opisu Modrićeve sezone. Osvrnuli su se i na Matea Kovačića koji je također dao svoj doprinos, a kojem su dali ocjenu 7.5. "Odlično je poslužio Zidaneu kad god ga je zatrebao, bilo da ga je trebao u trenucima odmora Casemira ili kada je trebalo zatvoriti igru Reala. Hrvat je igrao dobro u svim kombinacijama u kojima ga je Zidane koristio. Odlično se snalazio i kad je igrao s Modrićem i Kroosom ili kada bi zaigrao s B momčadi, zajedno s Asensiom, Jamesom, Lucasom, Iscom...", napisali su o našem Kovačiću.   Kad se sve rezimira, hrvatski navijači zaista mogu biti ponosni jer u jednom od najboljih klubova svijeta imamo dvojicu vrhunskih nogometaša koji oduševljavaju svojim potezima i čine važne karike velikog Reala. No, tu ne mora biti kraj ovoj sezoni iz snova jer pred njima je još jedan izazov, čeka ih finale Lige prvaka u kojem brane lanjski naslov. Bila bi im to kruna fenomenalne sezone, ali to će im barem malo pokušati pokvariti kolega iz reprezentacije Mario Mandžukić koji će biti jedna od glavnih uzdanica Juventusa.