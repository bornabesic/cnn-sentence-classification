NAKON što je bosanski navijač napravio sličnu stvar s engleskim klubovima prošle godine, jedan Hrvat se na društvenoj mreži Reddit pohvalio komunikacijom s bejzbol momčadima američke MLB lige. Korisnik pod nadimkom "sesve" poslao je e-mail na adresu svih 30 MLB momčadi. Napisao je da nema pojma o baseballu i pitao ih je zašto bi trebao navijati baš za njih. Do danas je dobio osam odgovora, dok su mu preostale momčadi poslale automatske odgovore ili nisu ništa napisale. Sesveu su se javili Baltimore Oriolesi, Cleveland Indiansi, Milwaukee Brewersi, Seattle Marinersi, Miami Marlinsi, Philadelphia Philliesi, Washington Nationalsi i LA Dodgersi. Uglavnom su svi sesveu napisali kratku povijest kluba te nahvalili sve vezano uz svoju momčad, a najuporniji su bili Miami Marlinsi koji su sesveu, uz samohvalu, uporno pokušavali prodati ulaznice ili paket ulaznica.