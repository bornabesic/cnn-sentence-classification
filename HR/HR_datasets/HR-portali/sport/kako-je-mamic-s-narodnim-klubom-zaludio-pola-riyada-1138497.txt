Bivši Dinamov trener Zoran Mamić (45) ostvario je najveću pobjedu otkad je preuzeo klupu saudijskog kluba Al-Nasra. Zoran je u polufinalu prestižnoga Prinčeva kupa u gostima (2:0) svladao gradskoga suparnika Al-Hilal, najbogatiju i najmoćniju saudijsku momčad, na čijoj klupi sjedi slavni argentinski trener Ramon Diaz. Finale Kupa igrat će se u veljači sljedeće godine. Slavljeni trener Zoran Mamić u Riyadu, poput Nike Kovača u Frankfurtu, živi duboko u medijskoj zavjetrini, daleko od novinarskih diktafona. Javno istupa samo na službenim press-konferencijama i u specijaliziranim televizijskim prilozima vezanima isključivo uz njegove obveze u Al-Nasru. Stoga smo se, čak i nakon velike pobjede nad Al-Hilalom, o Zoranovu pohodu na prvu titulu u Saudijskoj Arabiji bili prisiljeni informirati ‘okolo’, preko ljudi bliskih Al-Nasrovu šefu struke. Svi saudijski mediji dali su ovoj utakmici golem publicitet veličajući Zoranovu taktiku ili neobičnu formaciju 3-3-3-1. Gosti su pobjedu nad ‘Almalakijem’ ili ‘Kraljevskim klubom’ osigurali već u prvom poluvremenu, kada se u strijelce upisao i Marin Tomasov, po mnogima najbolji nogometaš saudijskoga prvenstva. – Al-Hilal je klub za koji navija najviši sloj saudijskog društva, a Al-Nasr je narodni klub. U glavnom gradu popularniji je Al-Hilal, dok Al-Nasr ima veću navijačku vojsku izvan prijestolnice. Vojsku koju je Zoran Mamić naprečac osvojio i koja euforično prati svaki nastup njegove momčadi – kaže nam naš izvor iz Riyada. Hod po tankome ledu No, malo je poznato da je hrvatski trener neko vrijeme u Riyadu hodao po tankome ledu i da ga rezultat nije poljubio, tko zna bi li uspio izdržati žestoke ‘udare s boka’. Naime, Zoranu se u Riyadu ponovio ‘slučaj Sammir’ ili uklanjanje iz momčadi najpopularnijega igrača Al-Nasra, 39-godišnjega Husseina Omara Abdulghanija. Posrijedi je igrač iza kojega su tri Svjetska prvenstva, čak 134 nastupa za Saudijsku Arabiju i koji je istinska legenda Al-Nasra. Čovjek koji vedri i oblači u klubu, kojega se za sve pita jer je vrlo blizak predsjedniku, princu Faisalu bin Turkiju. Kada je Zoran uočio da se Hussein nedovoljno zalaže na treninzima, da negativno utječe na suigrače, neumoljivo ga je odstranio iz momčadi i izazvao pravu malu revoluciju u Al-Nasru. Nakon nekoga vremena, na prinčevu intervenciju Hussein je nakratko bio vraćen u momčad, ali budući da se njegov pristup nije promijenio, Zoran ga je definitivno otpisao. I bez njega ostvario veliki rezultat, učvrstivši tako svoj autoritet. – Dok sam ja trener, Hussein neće igrati za Al-Nasr – izjavio je Zoran u televizijskom intervjuu. Sada je naravno i princ na trenerovoj strani, barem dok je forma momčadi uzlazna i dok ga prati rezultat. No, trener dobro zna kako ga osvetnik Hussein čeka ‘iza prvoga zavoja’... Zoran je u najvažnijoj utakmici sezone Al-Hilal iznenadio postavljanjem dvojice 18-godišnjaka u prvu momčad, šokiravši i suparnika i cjelokupnu javnost. No, obojica tinejdžera herojski su izdržala pritisak velike utakmice i potpuno opravdala Mamićevo povjerenje. Zbog ovoga Zoranova eksperimenta, Ivan Tomečak bio je na klupi i ušao je tek u posljednjih sedam minuta. A kakva je Zoranova budućnost u Al-Nasru? – Zasad je on u Riyadu prezadovoljan, kao i vlasnici kluba. Njegova zadaća bila je da bude bolji od osmoga mjesta, na kojemu je okončana prošla sezona, a on je sada četvrti, s pet bodova zaostatka za vodećim. Zoran je uvjeren da će se do posljednjeg kola boriti za naslov – kaže naš sugovornik. Ne može na zapad Ima li trener koji je u Ligi prvaka pobijedio Arsenal ipak ambicija za poslom u Europi? – Svjestan kako su mu zbog sudskoga procesa u Hrvatskoj vrata zapadnoeuropskih klubova privremeno zatvorena, Zoran će se s maksimalnim žarom posvetiti poslu u Al-Nasru. Ondje uživa u nezamislivoj popularnosti: publika mu skandira na stadionu, a ulicom ne može proći da ga temperamentni navijači ne zaustave i ne traže autograme, fotografiraju se s njim... – kaže naš sugovornik. Zoran u stožeru ima čak petoricu Hrvata - Krznara, Klafurića, Ibrahimovića, Štefanića i Attiasa, a još dvojica, Alen Horvat i Sanjin Lucijanić, vode mlade momčadi Al-Nasra. 