Dva dana nakon derbija Hajduka i Rijeke na Poljudu, oglasio se i Hrvatski nogometni savez. Nažalost, još jednom su huliganski ispadi i brojni drugi verbalni incidenti zasjenili nogomet pa se dva dana piše samo o ružnim stvarima. Stoga je reagirao i HNS koji je osudio takvo ponašanje. Njihovo priopćenje donosimo vam u cijelosti: "Nažalost, huliganski ispadi zasjenili su još jednu nogometnu feštu, Jadranski derbi između Hajduka i Rijeke. Nedozvoljena upotreba pirotehničkih sredstava, ksenofobni transparenti i poklici puni mržnje, diskriminacije, rasizma i šovinizma s obje navijačke tribine pokazali su još jednom kako huliganima među navijačima na prvom mjestu nisu ni nogomet ni njihovi klubovi već samopromocija kroz izazivanje incidenata i nezakonito ponašanje. Pozivamo medije, državne institucije i javne osobe te navijačke skupine da jasno i bez ograda osude ovakvo ponašanje i distanciraju se od huligana. U protivnom će svi navijači biti poistovjećeni s huliganima u očima hrvatske i europske nogometne javnosti, što nije pravedno prema svim navijačima koji 90 minuta na korektan način bodre svoj klub, sudjeluju u spektakularnim koreografijama i na druge pozitivne načine doprinose jednoj nogometnoj predstavi. Utrčavanje jednog huligana na teren u sudačkoj nadoknadi posebno je opasan čin koji je doveo u pitanje sigurnost igrača i službenih osoba na travnjaku. Hrvatski nogometni savez, klubovi i sve službe uključene u organizaciju utakmica moraju učiniti sve u svojoj moći da se takav propust više ne dogodi na utakmicama MAXtv Prve lige. Hrvatski nogometni savez svjestan je da kažnjavanje klubova nije dovoljna, niti HNS-u poželjna mjera za iskorjenjivanje huliganizma. Na različite pojave huliganizma upozoravamo godinama jer su hrvatski klubovi, hrvatska reprezentacija i Hrvatski nogometni savez taoci huligana, no umjesto prijedloga konkretnih mjera za suzbijanje huliganizma često smo svjedoci kako se svi ti ispadi verbalnog i fizičkog nasilja relativiziraju i opravdavaju kroz istupe u medijima. Vratimo fokus na nogomet i nogometaše, a da bismo to učinili, moramo zajednički i konstruktivno djelovati u sprječavanju izgreda. Hrvatski nogometni savez pruža ruku svima koji žele raditi u tom smjeru...", stoji u priopćenju HNS-a. >>Hajduk krivnju prebacuje na zaštitare i policiju koji su sporo reagirali: Nedopustiv je ulazak na teren! >>Prskalo: Bilo me je strah da će huligan udariti Andrijaševića! 