Počelo je rasipanje Monacove šampionske momčadi. Jedan od najboljih igrača potpisao je za Manchester City za 50 milijuna eura.   U isto vrijeme u Benfici se češu po glavi i razmišljaju kako je 'pametan' potez bio prodati Monacu Bernarda Silvu za 15 milijuna eura. To je bilo prije dvije godine. U međuvremenu Silva je eksplodirao, stigao je u Manchester u četvrtak, prošao je liječnički pregled, a dan kasnije City je potvrdio transfer. Bernardo ima 22 godine, zovu ga 'Mesiziho', čuda radi s loptom ovaj veznjak po konstituciji sličan Messiju. City je pobijedio u utrci europskih velikana i Guardiola je dobio igrača koji, ako ga zaobiđu ozljede, ima sve što treba za dominaciju europskim terenima. - Drago mi je da sam došao u City. Nadam se da ću učiniti navijače ponosnima - rekao je Silva. No, kao u reklamama za set noževa uz koji dobivate još nešto, to nije sve. City otima Monacu i lijevog beka Benjamima Mendyja koji bi se trebao pridružiti Bernardu Silvi.  Nakon njih dvojice, Monaco će napustiti i Kylian Mbappe, kojeg pikira Real Madrid.