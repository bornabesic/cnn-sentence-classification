Najbolji argentinski tenisač Juan Martin del Potro i njihova glavna uzdanica u finalnom okršaju Davis Cupa protiv Hrvatske u Areni Zagreb, našoj je reprezentaciji nametnuo ulogu favorita, ali je istaknuo kako vjeruje u mogućnosti svoje momčadi koja u četiri dosadašnja finalna nastupa nijednom nije izašla kao pobjednik. - Hrvatska je favorit. Oni su birali sve, podlogu, dvoranu, a imaju i snažnu momčad. Mi imamo samopouzdanja, vjerujemo da možemo igrati na visokoj razini - izjavio je Del Potro nakon službenog ždrijeba na kojem je argentinski izbornik Daniel Oršanić kao drugog igrača nominirao Federica Delbonisa koji će otvoriti dvoboj protiv Marina Čilića kojeg u tri dosadašnja meča nijednom nije uspio svladati.  - Odlučili smo jučer da će Federico igrati. Razmatrali smo svu trojicu kandidata. Federico se možda malo bolje prilagodio od drugih ovoj podlozi i smatramo da je u odličnoj formi te da će na najbolji način reprezentirati Argentinu - argumentirao je Oršanić svoju, pomalo iznenađujuću odluku. Naime, u sličnim je uvjetima ove godine, protiv Poljske u Gdanjsku i Velike Britanije u Glasgowu priliku davao Guidu Pelli. - U odnosu na Glasgow razlika je u brzini podloge. U Glasgowu su bili brži uvjeti. Pella nije bio razočaran što je, zasada, nominiran samo za igru parova. - Naravno da kao kao sportaš želiš igrati, ali sretan sam zbog Federica koji je moj odličan prijatelj. Uvjeren sam da ćemo svi dati sve od sebe. Delbonis se smatra spremnim, četvrtfinalnom na nedavnom turniru u Baselu pokazao je da je u dobroj formi. - Dobro se osjećam, dobro smo trenirali. Možda bi bilo bolje da igram drugi, ali uvijek postoje argumenti za i protiv. Jedino mogu obećati da ću dati sve od sebe. U argentinskom taboru nisu bili iznenađeni Krajanovom odlukom da Ćorića zamijeni Škugorom. - Nije se lako oporaviti od takve ozljede. Ako nije sto posto spreman, mislim da su donijeli pametnu odluku. I bez Ćorića Hrvatska ima odličnu reprezentaciju - rekao je Juan Martin del Potro koji će u petak po šesti put u karijeri stati nasuprot Ivi Karloviću. - Na ovoj podlozi je njegov servis snažno oružje. Bit će važno izbaciti ga iz dobrog ritma serviranja i onda će biti lakše pobijediti ga. Njegovi bodovi su ono na čemu Argentinci temelje svoju nadu da će ovaj finale završiti drugačije nego prethodna četiri. Del Potro je bio dio momčadi koja je izgubila posljednja dva finala, oba od Španjolske, 2008. na domaćem terenu u Mar del Plati, a 2011. u Sevilli. - Sve je različito. Druga je momčad, drugi su suigrači, drugi je izbornik. U ovom trenutku karijere, nakon sezone kakvu sam imao, za mene je novi finale još jedna velika prilika. Stoposto sam spreman. Petak mirno dočekuje i izbornik Daniel Oršanić. - Dobro smo se pripremili. Mirni smo. Zadovoljan sam svime što smo napravili uoči meča. Od petka mira više neće biti. Ulozi su veliki, ogromni. Ulog je pehar kojeg svi jednako žele podignuti i upisati svoja imena na njegovo postolje za sva vremena.