Izbornik hrvatske nogometne reprezentacije Ante Čačić sastavio je popis od 16 igrača na kojem su desetorica debitanata, koji će se u ponedjeljak navečer okupiti u Zagrebu, a u utorak ujutro zaputiti prema Los Angelesu, gdje će u noći sa subote na nedjelju (1.30 sati) po srednjoeuropskom vremenu, odigrati prijateljsku utakmicu protiv reprezentacije Meksika.  Na Čačićevom popisu našla su se tek šestorica igrača koji imaju iskustvo igranja za reprezentaciju, zbog toga što je utakmica ugovorena izvan standardnog FIFA-inog termina, a mnogim igračima još uvijek nisu završile ni klupske obveze. Od iskusnijih reprezentativaca, koji su bili u sastavu i na posljednjem Europskom prvenstvu u Francuskoj, tu su 27-godišnji vratar belgijskog Genta Lovre Kalinić, 21-godišnji branič njemačkog Bayer Leverkusena Tin Jedvaj te 27-godišnji napadač španjolskog Sporting Gijona Duje Čop, jedini igrač s Čačićevog popisa koji je postigao pogodak u hrvatskom dresu. Od igrača koji igraju u stranim klubovima na popisu je završio i najbolji strijelac francuskog prvoligaša Caena, Zadranin Ivan Santini, a preostala dvanestorica dolaze iz šest hrvatskih prvoligaša, po trojica iz Hajduka i Lokomotive, po dvojica iz Osijeka i Slaven Belupa te po jedan iz Inter Zaprešića i Istre 1961. Izbornik Čačić namjeravao je na popis uvrstiti i još nekolicinu iskusnijih reprezentativaca, ali su Vedran Ćorluka, Šime Vrsaljko i Andrej Kramarić otpali zbog ozljeda. Utakmica u Los Angelesu, na olimpijskom stadionu Memorial Coliseum, koji ima kapacitet za 90.000 gledatelja, bit će prvi nastup hrvatske nogometne reprezentacije na tlu Sjeverne Amerike. Popis igrača za prijateljsku utakmicu Meksiko - Hrvatska, nedjelja, 28.5. (1,30 sati po hrvatskom vremenu) Vratari: Lovre Kalinić (Gent), Antun Marković (Slaven Belupo) Obrambeni: Tin Jedvaj (Bayer Leverkusen), Borna Barišić (Osijek), Jakov Filipović (Inter Zaprešić), Nikola Katić (Slaven Belupo), Denis Kolinger (Lokomotiva), Mato Miloš (Istra 1961), Zoran Nižić (Hajduk) Vezni: Fran Tudor (Hajduk), Lovro Majer (Lokomotiva), Mile Škorić (Osijek), Ivan Šunjić (Lokomotiva), Nikola Vlašić (Hajduk) Napadači: Duje Čop (Sporting Gijon), Ivan Santini (Caen)