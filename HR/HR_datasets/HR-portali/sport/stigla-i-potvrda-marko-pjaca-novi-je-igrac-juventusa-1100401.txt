Marko Pjaca novi je igrač Juventusa. Dinamova nada nakon dugih pregovora napokon je i službeno postala dio torinskog kluba, a Dinamu bi trebalo pripasti 22,5 milijuna eura. Pjaca je u društvu svog agenta Marka Naletilića stigao u klub i sve je bilo brzo riješeno. Pjaca će uskoro preseliti u Italiju i postati novi suigrač Marija Mandžukića, ali bi prije toga trebao imati oproštaj od Dinamovih navijača jer je najavljen u početnom sastavu za sutrašnju utakmicu drugog pretkola Lige prvaka protiv Vardara. – Marko će igrati od prve minute. To je velika stvar za nas. U prvoj ga nije bilo zbog problema sa sinusima, sada je dobar. Biti će od velike koristi u igri – kazao je Cico Kranjčar. Pjaca je ovim transferom srušio rekord kada je riječ o odlascima iz HNL-a. Prije njega najskuplji transfer bio je onaj Luke Modrića koji je iz Dinama u Tottenham otišao za 21 milijun eura. >>Evo kako se Pjaca emotivno oprostio od Dinama: 'Sutra je zadnja utakmica' 