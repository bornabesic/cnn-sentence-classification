Nicky Hayden (35) bio je u komi pet dana nakon što ga je u Italiji udario automobil. - Uvijek ćeš biti u mom srcu, šampione - napisao je svjetski prvak Marc Marquez. Bivši Moto GP prvak, koji je prije dva tjedna nastupio na World Superbike prvenstvu, vozio je bicikl uz obalu u Riminiju na sjeveru Italije. Udario ga je automobil i s teškim ozljedama glave i prsa prevezli su ga u bolnicu iz koje je stigla tužna vijest.  Talijanski mediji pišu kako je Hayden ušao u raskrižje iz sporedne ulice i nije se zaustavio na znak STOP. Policija pregledava snimku s obližnje kuće koja dobro pokriva raskrižje, a Talijani tvrde kako je bivši Moto GP prvak imao slušalice na ušima. Hayden je 2006. godine osvojio Moto GP naslov ispred Valentina Rossija prekinuvši njegov niz od pet titula zaredom. Ove sezone Amerikanac kojeg su zvali Kentucky Kid, bio je na 13. mjestu vozeći Hondu u Red Bull timu.  Nicky je nadimak dobio po rodnom Kentuckyju. Karijeru je počeo u američkom AMA Superbike prvenstvu, a utrkivao se i na offroad stazama.    S Rossijem je vozio u debitantskoj sezoni u Hondi.  - Nicky mi je bio jedan od najboljih prijatelja među vozačima. Vozili smo zajedno 2003. godine, ja sam osvojio naslov, a on je prvi put bio na postolju. Uh, bio je strašan vozač. Kad me dobio tri godine kasnije, zagrlili smo se. Ako mi je netko trebao uzeti naslov, onda mi je drago što je bio on - rekao je legendarni Valentino Rossi. Talijan se prisjetio 2015. godine kad je izgubio naslov u Valenciji. Te sezone vodio je gotovo od početka do kraja, ali onda je napravio glupost i u Maleziji je udario nogom Marca Marqueza koji je pao s motora. U Valenciji je startao sa zadnjeg mjesta i nije mogao do čuda. - Nikad neću zaboraviti taj dan. Valencia je za njega bila oproštaj od Moto GP-a, a za mene od naslova. Došao je do mene nakon utrke i spustio vizir na kacigi. Pružio mi je ruku i podržao me. Baš me ganuo - rekao je Rossi.