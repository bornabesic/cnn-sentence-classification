Turnir u Stuttgartu počinje 24. travnja, Šarapovoj kazna zbog dopinga istječe dva dana kasnije. No svejedno je dobila pozivnicu za taj turnir. Kakve li slučajnosti, sponzor tog turnira je Porsche, koji sponzorira i Mariju Šarapovu. Ma, mora da je slučajnost... Tenisačice su bijesne. Prva je glas podigla nekadašnja prva igračica svijeta, Dankinja Caroline Wozniacki, kojoj nije jasno kako Šarapova može dobiti pozivnicu za turnir koji počinje dok joj suspenzija zbog pada na doping testu još traje. - Mislim da svi vide što se tu radi. Izvrću pravila kako bi pogodovali onima kojima to odgovara. Rade što im je volja - rekla je Wozniacki. Šarapova se vraća nakon suspenzije i pada na dopinškom testu. Zadnji meč odigrala je u Australiji 2016. godine. Koristila je zabranjeni Meldonij. Suspendirali su je na dvije godine, a kasnije su joj smanjili kaznu na 15 mjeseci.  - Mislim da svatko zaslužuje drugu šansu, ali ako je netko suspendiran zbog dopinga, taj bi trebao krenuti od početka, od dna, a ne primati pozivnice - rekla je Dankinja. - Upitno je da organizatori šalju pozivnicu tenisačici koja će u vrijeme početka turnira još biti pod suspenzijom. To je nepoštivanje ostalih igračica - dodala je. Šarapova će vjerojatno pozivnicu dobiti i za Roland Garros. Odigra li dobro u Madridu i Rimu, moguće je da će skupiti dovoljno bodova za kvalifikacije za Wimbledon. Ako ne uspije, i tamo će morati tražiti pozivnicu. E, to bi već mogao biti problem za tradicionalno konzervativni All England Club. Kako ignorirati uspjehe ostalih tenisačica koje su marljivo skupljale bodove i dati pozivnicu igračici koja je pala na dopinškom testu... 