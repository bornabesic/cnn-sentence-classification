Košarkaši Cedevite pripremaju se za novu sezonu, na atletskom stadionu Mladost odrađuju treninge, a njihove linije podebljale su neka nova lica, 25-godišnji razigravač David Stockton jedno je od njih. On je u karijeri upisao tri nastupa u NBA ligi igrajući vrlo kratko za Sacramento Kingse, iako se u najjačoj ligi svijeta nije uspio nametnuti, svoje mjesto pokušat će pronaći u Zagrebu. - Ovdje je fantastično. Ovo je sjajna država. Nikad nisam bio ovdje. Grad je sjajan, suigrači su sjajni, a klub je vrhunski - priča David u intervjuu za službene stranice kluba. Ima Stockton hrvatske korijene, nije isključeno da dobije i državljanstvo, a mogao bi zaigrati i za reprezentaciju. - Volio bih igrati za Hrvatsku. Učinio bih svoju obitelj ponosnom. Prema onome što sam vidio, Hrvatska ima odličnu momčad. Mislim da su pred tom reprezentacijom velike stvari i volio bih biti dio toga. David je sin Johna Stocktona, najboljeg asistenta u povijesti NBA lige, u Zagrebu je trenutno sam, ali pridružit će mu se žena i sin. Iako je ovdje nekoliko dana, s Cedevitom ima velike planove. - Svaki put kad izađeš na teren želiš pobijediti u utakmici. Želimo ove sezone osvojiti Eurokup, ABA ligu i Prvenstvo Hrvatske - priča Stockton. Duje Dukan potpisao na tri godine za hrvatskog prvaka Cedevitu 