U prvom polufinalnom susretu Talijanskog kupa Juventus je u Torinu preokretom pobijedio Napoli s 3-1, a na ovoj utakmici nastupila su čak četvorica hrvatskih reprezentativaca.  Napoli je poveo pogotkom Jose Maria Callejona u 36. minuti, a Juventus je izjednačio u 47. minuti kada je Paulo Dybala realizirao kazneni udarac, koji je i bio napravljen na njemu. U 64. minuti Gonzalo Higuain je iskoristio veliku pogrešku obrane gostiju i zabio svom bivšem klubu i doveo Juve u vodstvo od 2-1, da bi u 68. minuti vratar Napolija srušio Cuadrada te je sudac dosudio i drugi penal za domaćina. Dybala je ponovno bio siguran s "bijele točke" za 3-1.  Mario Mandžukić je odigrao cijelu utakmicu za Juve i propustio dvije velike prilike u prvom dijelu, dok je Marko Pjaca ušao u igru u 84. minuti. Ivan Strinić je odigrao svih 90 minuta za Napoli, dok je Marko Rog zamijenjen u 82. minuti.   U srijedu u drugom polufinalu igraju Lazio i Roma, a uzvrati su 5. travnja.  >>Za više sporta posjetite našu novu Facebook stranicu Večernji list - Sport >>Pogledajte Mandžin pogodak koji je pripisan Empolijevom vrataru 