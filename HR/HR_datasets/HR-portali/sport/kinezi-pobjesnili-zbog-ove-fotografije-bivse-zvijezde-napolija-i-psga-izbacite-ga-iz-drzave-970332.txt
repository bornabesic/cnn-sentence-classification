ARGENTINSKI nogometaš Ezequiel Lavezzi, od prošle sezone član kineskog Hebei China Fortune, ovih dana u središtu je skandala koji potresa kinesku sportsku javnost. Za sve je kriva nepromišljenost argentinskog nogometaša i jedna fotografija. Bivši golgeter Napolija i PSG-a tijekom službenog fotografiranja za kinesku Superligu valjda je želio ispasti duhovit pa je ''zategao'' oči kako bi izgledao kao Kinez. Domaćinima to nije bilo nimalo smiješno, štoviše, optužili su ga za rasizam, a neki su otišli toliko daleko da su tražili od kineskih vlasti da se Lavezzija protjera iz države. ''To je ekstremno odvratan čin. Lavezzi se sprda s cijelim kineskim narodom. Izbacite ga iz Kine'', samo je jedna od gomile sličnih poruka. Shvativši da mu ''šala'' i nije baš upalila, Lavezzi je poslao službenu ispriku.  ''Najdublje se ispričavam zbog te fotografije. Sad mi je jasno da sam uvrijedio kineski narod. Bit ću pažljiviji u budućnosti'', kazao je Lavezzi koji tjedno zarađuje 798 tisuća funti tjedno, a onda je dodao: ''Presretan sam što sam dio Hebeija. Osjećam se zaista sjajno. Mogu reći da mi je ovo prelijepa avantura. Svi oko mene su izuzetno prijateljski raspoloženi i stvarno uživam.'' Početkom 2016. Argentinac je iz PSG-a otišao u Kinu, novi Eldorado za nogometaše, u kojem mu je u klubu prikladnog imena Bogatstvo (Hebei China Fortune), za svaki od 23 mjeseca ugovora, zajamčeno 2,5 milijuna dolara ili ukupno 56,7 milijuna, što ovog gotovo veterana (31) čini jednim od pet najplaćenijih nogometaša svijeta. Ali Lavezzi nije samo "popušio" bajke koje se pričaju o Kini, nego je čuo i istinite priče o tome da se  puno igrača nije uspjelo naplatiti kod tamošnjih poslodavaca, pa se osigurao. I to tako da u ugovoru stoji da mu je klub do 19. veljače bio dužan platiti 26,7 milijuna dolara. Da mu do 10. ožujka nije platio taj iznos, bio bi mu dužan još 20 milijuna, a u slučaju da ništa od ovog nije plaćeno do 17. ožujka, ugovor bi se raskinuo, a Lavezzi bi dobio 20 milijuna dolara. Sav novac Kinezi mu isplaćuju na njegov račun u Luksemburgu, a osim hrpetina keša, morali su mu osigurati namješten stan, vilu, dva automobila, vozača i prevoditelja, kako ne bi bilo "izgubljenosti u prijevodu" oko svih ovih iznosa i bonusa. S obzirom na to da je u Kini zasad zabio samo dva gola, a ima veliku plaću, nije ni čudo da se Argentinac ekspresno ispričao Kinezima.