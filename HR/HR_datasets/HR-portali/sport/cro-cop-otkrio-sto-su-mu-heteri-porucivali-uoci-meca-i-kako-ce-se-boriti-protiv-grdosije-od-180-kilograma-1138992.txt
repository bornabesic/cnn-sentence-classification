Za šest minuta i 40 sekundi borbe, vodeći hrvatski gladijator ispunio je želju jednog svog poklonika pa je jednog “Kralja” učinio “Kraljicom”. U prepunoj Saitama Areni, Cro Cop je nokautirao opasnog Amerikanca Muhammeda Lawala, samoprozvanog King Moa. Zbilo se to u četvrtfinalnoj borbi Rizinova Grand Prix turnira u otvorenoj kategoriji. No, nije sve krenulo idealno. Nakon jednog pokušaja niskog udarca nogom, Cro Cop je završio na leđima jer ga je King Mo uhvatio za ispucanu nogu i srušio. Srećom, Mirko nije paničario: – Spremao sam se za sve segmente borbe. Znao sam da će me pokušati rušiti jer je nekad bio vrstan hrvač, trostruki prvak SAD-a u hrvanju slobodnim stilom, no uspio sam zadržati prisebnost. Kladioničari se prevarili A nije bilo lako pod Amerikančevim naletima, no Cro Cop je poznat po tome da se na leđima jako dobro brani pa je prisilio suca u ringu da borce digne na noge. – Tada sam mu plasirao jedan “middle kick” koji je dobro osjetio. Doduše, bio je nešto poviše jetre, inače bih ga nokautirao. Nakon što se uspješno obranio od novih pokušaja rušenja, Cro Cop je u jednom klinču okrenuo protivnika i njegovo saginjanje iskoristio za svoj razorni aperkat. A pogodio ga je tako dobro da mu je na podu preostalo ispucati još samo nekoliko udaraca kako bi se i sudac uvjerio da se King Mo više ne brani. No, Mirko nije htio o tome previše mudrovati: – To je automatika. Vidio sam priliku i uputio udarac. U taktički pametnom nastupu, Cro Cop je pobijedio borca kojeg su mnogi eksperti, a za njima i kladioničari, proglasili favoritom. Na tu temu, Mirko je prije borbe kazao: – Kladioničari su očito računali da sam u 43. godini, da je King Mo lani bio pobjednik ovog turnira, no nadam se da ću se na kraju smijati tim omjerima na kladionicama. Mogli bi se i oni meni smijati, no takav je posao. Ne daj Bože da izgubim, jer ću biti popišan, ovo je vrlo nezahvalan sport. U bilo kojem drugom sportu, recimo u tenisu, vi ovaj tjedan izgubite, a već sljedeći tjedan ste u finalu nekog turnira, a ja moram sljedeću borbu čekati po 6-7 mjeseci. Srećom, Mirko nije izgubio i ne osjeća se “popišano” niti će njegovi “hejteri” imati u čemu uživati. Iako se njihov broj ne može mjeriti s brojem njegovih poklonika, Cro Cop je protiv sebe imao i neke sunarodnjake o čemu je govorio u svom videoobraćanju fanovima. – Javio mi se jedan čovjek putem društvenih mreža sa željom da mi King Mo polomi sve kosti, a potom da se okrene prema Stipi Drvišu i da njega prebije. Moraš biti jadnik da takvo što poželiš nekome tko predstavlja Hrvatsku uz zastavu i himnu, no nekim ljudima valjda vlastita bijeda i muka lakše padnu kada meni ide loše. No, da barem oni imaju nešto od toga, da im je rata kredita zbog toga manja, ne bih ništa rekao. Bilo je i onih koji su mu poručili da im se, kad se ostavi borbi, priključi u ribolovu. – Zašto da idem na pecanje? Pa otići ću u ribarnicu i kupiti si ribu – odgovorio je Cro Cop u svom stilu. Pomalo neočekivano, King Mo se verbalno naklonio pobjedniku. – Pozdravite aplauzom istinskog šampiona koji me pobijedio. Nadam se da ćemo sresti nagodinu, da će mi dati priliku za uzvrat. Morao sam punktirati koljeno Premda se tijekom priprema na ozljede nije žalio, Mirko u Japan nije došao najzdraviji. A kako i bi nakon toliko bitaka iza sebe. Ne računajući onih 45 borbi u amaterskom boksu, bila mu je ovo 78. borba u profesionalnim borilačkim arenama. – Kod doktora Bućana tri puta mi je punktirano koljeno, pri čemu bi svaki put izvukao po tri-četiri igle tekućine. Morat ću prije ili poslije staviti umjetnu hrskavicu. Zbog svega toga nisam mogao trčati jer mi se od trčanja napuni koljeno, pa sam vozio bicikl, a poslije svakog jutarnjeg i večernjeg treninga stavljao sam led na nogu. U subotnjem polufinalu, oko osam ujutro po hrvatskom vremenu, Mirko će se namjeriti na bivšeg sumo borca Baruta, čovjeka od 180 kg i 199 cm. Riječ je o Estoncu Kaidu Hoovelsonu koji se sumo hrvanjem u Japanu bavio devet godina i pri tome dosegnuo vrlo visok rang pa Cro Cop kaže: – S njim će biti nezgodnije, ako završi na meni, no ja mu neću dopustiti da me sruši. Moram ga pokušati završiti boksom. Koliko za iskusna borca poput Cro Copa može biti opasna gromada od čovjeka poput Baruta? – Čovjek ima dva metra i 180 kg, ali i tešku ruku, no po borilačkoj vještini on je početnik u usporedbi sa mnom. No, njegovi gabariti, masa i snaga ne smiju se podcijeniti. Uostalom, sjetite se kako je svojedobno u kik-boks borbi Bob Sapp sa svojih 160 kg pobijedio briljantnog tehničara Ernesta Hoosta. 