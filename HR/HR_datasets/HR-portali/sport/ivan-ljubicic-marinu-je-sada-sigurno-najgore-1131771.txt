Među najvatrenijim navijačima naših tenisača jučer su bila dvojica njihovih umirovljenih kolega, Ivan Ljubičić i Mario Ančić, inače ključni igrači sastava koji je osvojio Davisov kup prije 11 godina. Nakon susreta, obojica su bili primjetno tužni, i tražili su riječi opravdanja za svoje nasljednike, a osobni trener Rogera Federera Ljubičić suosjećao je s našim prvim igračem: - Ključni meč bio je Čilić - Del Potro i Marinu je sada zacijelo najgore. Ni Ivo se ne osjeća dobro, no vjerujem da je Čiliću gore. No, ne možemo Marinu ništa zamjeriti. Dao je sve od sebe, no Delpo je bio čvršći, smireniji i u ključnim trenucima jednostavniji. Treba se dobro odmoriti Da li zato što je on vođa momčadi i što ovaj put nije uspio što mu je polazilo za rukom na putu do finala? - Hm, vodio je 2:0. Nitko sada ne uživa. No, kraj je sezone i ne treba donositi sada nikakve odluke. Treba se dobro odmoriti. Ljubo nije zaboravio niti komplimentirati Argentincima. - Zaslužili su. Ovo im je bio peti finale i kao da je baš sada došao red i na njih da osvoje Davisov kup. Sva četiri meča dobili su u gostima. Svaka čast. Pobjednicima je, iz svečane lože, aplaudirao i Mario Ančić: - Argentinci su igrali fenomenalno, napravili su iznenađenje usred Zagreba. Mi smo 2005. uspjeli osvojiti u gostima, a sada su to Argentinci učinili nama. Ančić je tada bio taj koji je na 2-2 izborio treću pobjedu za veliki trijumf. - Na 2-2 u mečevima jako puno toga ostane na psihološkom planu, a Delbonis je na takvu situaciju bolje reagirao. Nekako mi se čini da je ova podloga njemu više odgovarala nego Karloviću kojem je štekao servis, a i mučio se sa reternom. Je li to bila sporija podloga no što je trebala našim igračima? - Bili smo na nijansu do osvajanja svjetskog naslova pa je teško sada o tome govoriti. Ostat će debata na tu temu, ali i gorak okus poraza na domaćem terenu. Smatra li i Ančić, poput Ljubičića, da je ogled Čilića i Del Potra bio ključan za konačni ishod? - Ja sam nekako i očekivao da će doći do 2:2, a da je Marin dobio bio bi to bonus. Izgledi da dođe do petog meča bile su 50-50 posto. Imali smo dvije meč lopte i nismo to iskoristili. Ostaje žal da smo bili tako blizu. Žao mi je mojih kolega od kojih sam, s većinom, bio zajedno u reprezentaciji. S obojicom smo pričali i prije početka ključni mečeva i obojica su bili optimisti. Ljubičić nešto umjereniji: - Pritisak na Karloviću je ogroman. On nije naviknuo igrati ovakve mečeve, no iskustva mu ne nedostaje. Bit će to sigurno najveći meč u njegovoj karijeri, a ako pobijedi bit će mu to i najveća pobjeda u karijeri. Od New Yorka do Monte Carla Čilić je u Zagreb dojurio iz New Yorka, praktički sa svog radnog mjesta investicijskog bankara na Wall Streetu u jednoj od najvećih svjetskih banaka Credit Suisse i danas se u New York i vraća. Ljubičić se pak vraća u Monte Carlo gdje živi s obitelji i odakle radi posao Federerova trenera i obavlja poslove teniskog menadžera.