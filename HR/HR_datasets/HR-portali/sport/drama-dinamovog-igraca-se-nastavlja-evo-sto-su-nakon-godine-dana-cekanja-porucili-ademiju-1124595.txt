Međunarodni sportski sud u Lausannei odlučio je u petak kako će se u slučaju Arijan Ademi provesti još jedno vještačenje. Rezultati vještačenja bit će poznati za dva do tri tjedna, a tada se očekuje i konačna odluka. Nakon ovih vijesti još postoji nada u pozitivan rasplet u slučaju Dinamova igrača. Podsjetimo, Arijan Ademi bio je pozitivan na dopinškom-testu nakon utakmice Dinamo – Arsenal. Poslije se doznalo da je riječ o sintetičkom anaboličkom steroidu stanozololu, koji se u medicini prepisuje kao terapija osobama osjetljivima na hormonalnu aktivnost.  Uefa ga je zbog toga suspendirala na čak četiri godine. Dinamo se žalio na kaznu, ali Uefina disciplinska komisija potvrdila je četverogodišnju suspenziju, što je bila najveća kazna u povijesti. Nikad ni jedan važniji nogometaš u jačem natjecanju nije dobio četiri godine suspenzije poput Dinamova Arijana Ademija! Čak i kada je riječ o drogi poput kokaina ili o steroidima, dobivalo se samo nekoliko mjeseci suspenzije. 