 Iako je spomenuti Embiid i dalje prvi na 'rookie ladderu', postaje sve jasnije kako vjerojatno neće do kraja sezone tamo i ostati jer mu drugoplasirani Šarić diše za vratom. Nakon što je u veljači proglašen najboljim novakom Istočne konferencije, hrvatski košarkaš iz redova Philadelphije, Dario Šarić, istu je nagradu dobio i za mjesec ožujak. U Zapadnoj konferenciji ta je nagrada pripala Sacramentovu Buddyju Hieldu. Šarić se Philadelphiji priključio prošle godine, a ‘draftan’ je kao 12. izbor još 2014. godine, trenutno predvodi sve ‘rookieje’ NBA lige u poenima, ima ih u prosjeku čak 18.4 po utakmici, kao i u šutevima (115) i slobodnim bacanjima (54). Ukupno je drugi skakač u konkurenciji novajlija, ima sedam uhvaćenih lopti po ogledu, treći je po ubačenim tricama (28) i četvrti na listi asistenata s 3.4 asistencije po susretu. U ožujku je u ukupno 17 utakmica čak sedam puta ubacivao 20 ili više koševa, a dva puta je ostvarivao double-double učinak. Također, ostvario je i svoj rekord karijere u utakmici protiv Chicaga. Šarić je tada ubacio 32 koša i ugrabio je deset skokova u pobjedi svoje momčadi 117:107. Spomenimo kako je Šarić trenutno ponajbolje ime svoje momčadi, odnosno, nastavio je točno tamo gdje je stao njegov ‘rookie’ kolega iz momčadi Joel Embiid koji se ozlijedio zimus. Iako je spomenuti Embiid i dalje prvi na ‘rookie ladderu’, postaje sve jasnije kako vjerojatno neće do kraja sezone tamo i ostati jer mu drugoplasirani Šarić diše za vratom. 