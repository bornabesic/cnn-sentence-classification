Nogometaši Rijeke u nedjelju dočekuju Cibaliju u 35. kolu MAXtv Prve lige (Stadion HNK Rijeka, 19 sati). Utakmica je to koja bi u povijest riječkog nogometa mogla biti upisana zlatnim slovima budući da izabranike Matjaža Keka tri boda dijele od naslova prvaka, prvog u klupskoj povijesti. - Utakmica izuzetnog značaja za nas. Mi se borimo za vrh, a oni protiv ispadanja. To nosi određenu neizvjesnost. Naše želje su jasne, dobrom igrom doći do novih bodova. Veseli nas rasprodan stadion to znači da će i ovoga puta navijači biti pozitivna energija i vjetar u leđa, rekao je Matjaž Kek, trener Rijeke, stoji na službenim klupskim stranicama. - Atmosfera oko nas ne smije utjecati i zavarati nas. Treba odigrati još jednu utakmicu, ali ne smijemo misliti da će biti lako jer ovakve utakmice znaju biti emotivno zahtjevne. To je na kraju krajeva treća utakmica u tjednu, ustvrdio je Kek istaknuvši da umor ne smije igrati nekakvu ulogu. - Nakon treninga smo prolazili pored ljudi koji su čekali nekoliko sati za ulaznice, ako ti to nije najveće priznanje i nešto što te goni naprijed ne znam što treba. Neće ti pomoći ne znam kakav novac da bi došao do svog cilja. Te stvari rade razliku. Volio bi da igrači budu veliki pobjednici i veliki ljudi jer to će ih dalje nositi u sportu. Nogomet je toliko pošten da te prije ili poslije nagradi ili kazni, rekao je Matjaž Kek. Franko Andrijašević načeo je Slaven Belupo u srijedu i ove sezone igra u odličnoj formi. - Znamo što nam nosi pobjeda, bit ćemo silno motivirani i imati dodatan vjetar u leđa. Vjerujem da ćemo biti pravi, ostvariti pobjedu i onda proslaviti. Poučeni iskustvom kada se u Rijeci već slavio naslov prije puno godina, sada želimo biti mirni i pametni i u nedjelju pokazati pravo lice i pokazati da smo najbolji, rekao je Franko Andrijašević. - Na neki način svi znamo da smo cijelu sezonu krvarili za ovo. Nedostaje nam još jedan korak, emocije rade cijelo vrijeme u zadnjih nekoliko kola. Ponavljam svi znamo što nam to donosi i vjerujem da ćemo biti pravi. Nema mjesta umoru, zaključio je Franko Andrijašević.