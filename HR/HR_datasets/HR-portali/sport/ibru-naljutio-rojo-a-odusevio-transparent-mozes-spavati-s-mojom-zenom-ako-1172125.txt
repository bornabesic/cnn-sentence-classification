Zlatan Ibrahimović bio je odlično raspoložen nakon što je njegov Manchester United protiv Ajaxa osvojio Europsku ligu (2:0), jedini trofej koji je nedostajao u bogatoj riznici kluba s Old Trafforda. A iako švedski napadač zbog ozljede nije nastupio u finalu, nakon utakmice zajedno sa suigračima podigao je trofej. Potom je pored njega poželio snimiti 'selfi', no ometao ga je još jedan ozlijeđeni igrač Mourinhove momčadi - Marcos Rojo. Zlatan je napravio izraz lica kao da se ljuti na Argentinca, no ubrzo je sve preraslo u dobru zabavu. I tu nije bio kraj Ibrahimovićevom fotografiranju u Stockholmu. Kad je na tribini uočio transparent s porukom 'Zlatane, ostani u Manchesteru i možeš spavati s mojom ženom' silno se oduševio pa je pozirao ispred njega.