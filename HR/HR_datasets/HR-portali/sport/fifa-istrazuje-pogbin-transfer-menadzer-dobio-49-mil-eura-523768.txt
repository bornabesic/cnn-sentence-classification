Football Leaks otkrio je još jednu veliku nogometnu aferu. Svi vodeći svjetski mediji objavili su u utorak kako Fifa istražuje transfer Paula Pogbe iz Juventusa u Manchester United prošlog ljeta, vrijedan 105 milijuna eura. Prema dostupnim dokumentima, menadžer francuskog nogometaša Mino Raiola navodno može dobiti 49 milijuna eura kao dio cjelokupnog transfera, od čega je 23,8 milijuna eura - odmah spremio u džep?! Fifa je u rujnu 2015. postrožila pravila o transferima u kojima traži transparentnije i jasnije podatke o klauzulama prema svim stranama. - Možemo potvrditi da Fifin sustav o transferima (Transfer Matching System) istražuje informacije o ovom pitanju. Nemamo dodatnih komentara u ovom trenutku - rekao je sugovornik iz krovne svjetske nogometne organizacije. Škrti na riječima bili su i iz Manchester Uniteda. - Ne komentiramo ugovore. Fifa je dobila na uvid sve dokumente nakon transfera u kolovozu - priopćili su s Old Trafforda. 