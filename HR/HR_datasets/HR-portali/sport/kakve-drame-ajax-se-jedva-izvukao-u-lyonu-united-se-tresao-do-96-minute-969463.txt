TREBALE su to biti rutinske i dosadne utakmice, no Manchester United i Celta te Lyon i Ajax priredili su veliku dramu u uzvratnim susretima polufinala Europske lige. Na Old Traffordu završilo je 1:1, a u Francuskoj su domaćini slavili 3:1, no to im nije bilo dovoljno.  Nakon prvih 27 minuta činilo se da je sve riješeno. Fellaini je zabio za vodstvo Uniteda u 17., a Dolberg je doveo Ajax u vodstvo u Lyonu u 25. minuti i malo tko je mogao očekivati da se do duboko u sudačkoj nadoknadi neće na kraju znati tko će u finale.  United je spomenutim golom umrtvio igru gostiju koji su dobro krenuli u utakmicu, ali nakon vodstva Uniteda nisu uspjeli povezati igru. Sve do 42. minute kada je Sisto sjajno zavrnuo loptu na peterac, ali Wass u padu glavom puca zamalo kraj gola.   U nastavku je umalo Mkhitaryan povisio na 2:0, ali njegov strašan udarac s 20 metara Alvarez nekako skreće u korner. United kao da je čekao da utakmica završi, kontrolirao je igru, ali Španjolci su imali najveće prilike. Guidetti je prvo u 58. minuti jako loše reagirao na ubačaj Sista, da bi u 75. minuti glavom s pet metara promašio čisti gol.   I kad se činilo da će Manchester ipak bez problema u finale, pet minuta prije kraja - pakao. Od svih prilika koje je Celta imala, napokon je zabio Roncaglia. Argentinac je malo ramenom, malo glavom skrenuo Bongondin centaršut u gol, a tri minute kasnije kaos. U općem naguravanju i lakšoj tučnjavi, crveni karton dobili su Bailly i strijelac Roncaglia, iako sudac ne bi pogriješio ni da je isključio i Valenciju.    Tako se Manchester dobivenu utakmicu pretvorio u pravu dramu, a nakon što je četvrti sudac pokazao šest minuta nadoknade, Old Trafford je utihnuo od straha. I da je taj nesretni Guidetti imao iole svoj dan, sad bismo pisali o neviđenoj senzaciji. No u zadnjoj sekundi utakmice Šveđanin je propustio ugurati loptu u gol za veliki preokret i Manchester United se plasirao u svoj prvi europski finale nakon finala Lige prvaka 2011. godine na Wembleyu.  Tamo će igrati protiv Ajaxa koji si je na rijetko viđeni način zakomplicirao situaciju. Želi li nešto napraviti u Stockholmu krajem mjeseca, momčad Petera Bosza morat će hitno poraditi na koncentraciji i disciplini.  Da su bili samo malo prisebniji, već nakon prvog poluvremena mogli su voditi tri ili četiri gola razlike, a na kraju su se tresli do sudačke nadoknade. Do lijepog gola Kaspera Dolberga u 27. minuti Nizozemci su promašili dvije čiste i jednu jako dobru priliku, ali dominaciju su ipak naplatili nakon što je Danac fino prebacio istrčalog Lopesa.    Radili su Ajaxovi igrači što su htjeli s očajnom Lyonovom obranom. Younes i Dolberg u 35. minuti promiješali su cijelu domaću zadnju liniju, ali nisu uspjeli završiti akciju, 11 minuta kasnije Traore propušta novi "zicer", a u 41. minuti Dolberg snažno tuče pokraj gola.  A onda kao da im je netko spustio roletu. Prvo u 45. minuti trojica Ajaxovih igrača ruše Lacazettea u šesnaestercu i najbolji Lyonov igrač zabija za 1:1 iz kaznenog udarca, a čim su krenuli s centra, gosti su izgubili loptu. Fekir je ušao u šesnaesterac, poslao nisku loptu na drugu stativu, Onana kasni i Lacazette zabija za potpuno neočekivanih 2:1. U tom trenutku više nitko ne zna kako će utakmica završiti, a u nastavku kreće "revolveraški" obračun. Domaćini se otvaraju, gosti imaju strašno puno prostora za kontre, a prvi poteže Lyon. U 65. minuti Fekir izbija sam pred Onanu, ali puca ravno u Ajaxova golmana. Sad je red na Nizozemcima. Traore u 72. minuti bježi cijeloj domaćoj obrani, ali domaći u zadnji trenutak blokiraju njegov udarac i lopta odlazi u korner. Minuta je 76., Fekir natrčava na odbijenu loptu s lijeve strane, ali Onana se raširio ispred njega i spašava svoju momčad. U sljedećem napadu Klassen, Dolberg i društvo prebrojavaju cijelu domaću obranu, Klassen spušta loptu za van der Beeka koji prekrasnim udarcem s 20 metara pogađa spojnicu.  Gol je morao pasti i drama je mogla početi. Rybus je ubacio na drugu stativu, a Ghezzal pogađa glavom ispod Onane za 3:1 i opći juriš na Ajaxov gol. Tri minute kasnije Viergever dobiva drugi žuti karton, a Lyon je dobio jednu, zadnju šansu da "upuca" Nizozemce. Dvije minute prije kraja, nakon gužve u kaznenom prostoru, Cornet prima loptu iskosa sa sedam, osam metara, ali puca nekoliko centimetara kraj suprotne stative.  Tako je Ajax preživio utakmicu koju je trebao dobiti barem dva gola razlike. Napadačka moć koju Boszova momčad posjeduje podsjeća malo na "onaj" Ajax iz 90-ih, no koliko su kvalitetni u napadu, toliko su naivni u obrani. Talent ove momčad je neosporan, no upravo bi ih neiskustvo i zaigranost mogli uvesti u probleme protiv Manchester Uniteda.  No ako je za suditi po večerašnjim utakmicama, tko zna što će se dogoditi u Stockholmu...  Europska liga, polufinale (u zagradi su rezultati prvih utakmica):  Manchester United - Celta (1:0) 1:1 (Fellaini 17' / Roncaglia 85')  Lyon - Ajax (1:4) 3:1 (Lacazette 45'-11m, 45'+1', Ghezzal 81' / Dolberg 27')