Nogometaši Dinama u 19. kolu HNL-a teže od očekivanog došli su do pobjede protiv Lokomotive. Modri su pobijedili s 3:1, a svi pogoci postignuti su u drugom dijelu. Hrvatski prvak bolje je otvorio utakmicu i nekoliko puta zaprijetio, a onda se nakon 15-ak minuta malo probudila i Lokomotiva, ali nije imala nekih velikih prilika. Do odmora se rezultat nije mijenjao pa su plavi, koji su imali imperativ pobjede, u nastavku krenuli odlučnije. I to je rezultiralo pogotkom u 63. minuti, Soudani je postigao svoj osmi pogodak ove sezone i doveo svoju momčad u vodstvo. Činilo se tada da će to Dinamu olakšati posao, ali u 75. minuti šok za domaćina. Antunović je dugo vukao loptu, igrači Dinama nisu ga pokrivali i s ruba kaznenog prostora zatresao je mrežu. U tim trenucima uvukla se panika kod dinamovaca i njihovih navijača, ali nisu dugo drhtali jer je već u 81. minuti bilo 2:1. Lopta je pogodila Stolnika negdje između ramena i ruke, a sudac je pokazao na bijelu točku i nije prihvatio njegove prigovore. Loptu je uzeo Soudani, ali njegov udarac obranio je Zagorac. Ipak, u nastavku akcije Fiolić je zabio. Konačnu potvrdu pobjede osigurao je Soudani koji je zabio prekrasan pogodak na asistenciju Sose. Dinamo je tako došao do 23. pobjede protiv Lokomotive u njihovu 24. međusobnom ogledu. Samo je jednom bilo neodlučeno... Dinamo - Lokomotiva 3:1 90' Gooool! Soudani je zabio prekrasan pogodak za 3:1. 81' Goool! Dinamo vodi 2:1. Stolnik je igrao rukom pa je sudac pokazao na bijelu točku. Soudani nije zabio iz jedanaesterca, ali u nastavku akcije Fiolić zabija za 2:1. 80' - Antolić je bio u dobroj situaciji, ali je pucao pokraj gola 75' Goooool! Lokomotiva je izjednačila. Antunović je dugo vukao loptu, igrači Dinama nisu ga pokrivali i s ruba kaznenog prostora zatresao je mrežu. 63' - Gooool! Soudani zabio osmi pogodak za Dinamo ove sezone. Plavi vode sa 1:0! 53' - Fiolić je probao pucati iz daljine, ali je njegov udarac otišao daleko iznad grede. 47' - Slobodan udarac za Dinamo. Moro je pogodio u živi zid, što je Zagorcu olakšalo posao. 46' - Počelo je drugo poluvrijeme. 45' - Prvo poluvrijeme je završilo bez pogodaka. 40' - Pucao je Soudani, ali ravno u vratara Zagorca. 27' - Novi Dinamov pokušaj. Pucao je Fiolić, ali pogađa vanjski dio mreže. 24' - Još jedan napad lokosa. S lijeve strane je ubacio Rožman, ali nitko nije bio na povratnoj lopti. 22' - Lokomotiva se trgnula. Marić je proigrao Bočkaja, koji je pucao previsoko. 13' - Plavi dobro kombiniraju, lopta je došla do Mora, ali puca iznad vrata. 10' - Dinamo ponovno prijeti. Jonasov udarac otišao je visoko iznad grede. 3' - Pucao je Soudani, ali je vratar Lokomotive obranio njegov pokušaj. 1' - Počela je utakmica. Dinamo (4-2-3-1): Livaković - Šitum, Benković, Schildenfeld, Sosa - Moro, Jonas - Soudani, Gojak, Fiolić - Henriquez. Lokomotiva (4-2-3-1): Zagorac - Stolnik, Kolinger, Rrahmani, Rožman - Halilović, Ivanušec, Majer - Cekici, Marić, Bočkaj. 