Obitelj Michaela Schumachera započela je sudski proces protiv magazina Bunte zbog informacije da sedmerostruki svjetski prvak u formuli 1 može hodati nakon stravične nesreće koju je doživio na skijanju prije više od tri godine. Suđenje je u Hamburgu, a presuda se očekuje do kraja mjeseca. Schumijeva obitelj odlučila se za potpunu privatnost nakon nesreće, no mediji na sve načine pokušavaju doći do informacija o zdravstvenom stanju. Tako je Bunte objavio da Michael može hodati na što je obitelj reagirala tužbom. - Prisiljeni smo zbog medijskih napisa pojasniti da nije istina da Michael može ponovo hodati. Takve špekulacije su neodgovorne jer je privatnost jako važna s obzirom na ozljede. Nažalost, te špekulacije daju lažnu nadu osobama koje su uključene u ovaj slučaj - rekla je Schumacherova odvjetnica Sabine Kehm. Schumacherova obitelj traži odštetu od 100 tisuća eura, a suđenje je iza zatvorenih vrata. - Suđenje je zbog zdravstvenog stanja pacijenta zatvoreno za javnost - poručila je sutkinja Simone Käfer. >> Schumacherova obitelj se boji i zato ne govori istinu o Michaelovu stanju 