U prvoj utakmici četvrtfinala Lige prvaka Real je u Münchenu pobijedio Bayern s 2:1 i napravio veliki korak prema ulasku među četiri najbolje momčadi u Europi. Iako je Bayern vodio na poluvremenu golom Vidala, u nastavku je uslijedio potpuni preokret u kojem je junak susreta po tko zna koji put bio Cristiano Ronaldo, igrač kojeg su u posljednje vrijeme kritizirali i čiju su formu mnogi propitkivali uoči ovog velikog dvoboja. Promašeni jedanaesterac Zidane je sa strahom išao u München jer je Bayern u dobroj formi, a ni statistika ne ide u prilog kraljevskom klubu koji je u posljednjih 11 susreta u Münchenu čak devet puta izgubio. No, postavio se hrabro i na kraju je njegova momčad zasluženo slavila. Što se Ancelottija tiče, on je prije susreta dobio prilično lošu vijest, zbog ozljede je otpao Robert Lewandowski, što se i vidjelo u igri njegove momčadi. Prvih 15-ak minuta susreta protekao je u ispitivanju snaga, nije bilo pravih prilika, a onda je Real dva puta u kratkom roku zaprijetio domaćinu. Prvo je Ronaldo u 16. minuti imao priliku iz slobodnog udarca, bila je to idealna situacija za njega, ali Portugalac je pucao iznad gola. Samo dvije minute kasnije Kroos je ubacio za Benzemu koji puca glavom i pogađa gredu. No, nakon toga Real je stao i do odmora gotovo da nije zaprijetio, dok je Bayern poveo u 25. minuti. Xabi Alonso je ubacio iz kornera, Vidal odlično skočio i zakucao loptu u mrežu. Bio je to prvi gol glavom kojeg je Real primio u Ligi prvaka od 2014. godine. Do odmora je Vidal imao još dvije prilike. U 41. je glavom pucao iznad gola, a u sudačkoj nadoknadi mogao je zabiti s bijele točke. Bayern je dobio jedanaesterac nakon dvojbene situacije, sudac je bio uvjeren da je Carvajal igrao rukom nakon udarca Riberyja, ali Vidal je promašio, pucao je iznad gola. Nastavak susreta nije mogao bolje početi za goste, već nakon dvije minute Carvajal je dobro prošao po desnoj strani i ubacio, a Ronaldo odlično pogodio i zabio svoj treći gol u devetom nastupu u Ligi prvaka ove sezone. Prekinuo je tako najbolji igrač svijeta iz 2016. godine svoj post u Ligi prvaka koji je trajao nevjerojatnih 659 minuta! Crveni karton U 59. minuti Neuer je sjajno obranio udarac Balea koji je loptu već vidio u mreži, ali vratar domaće momčadi fantastično je reagirao. Nakon toga uslijedili su ključni trenuci susreta. Naime, Javi Martinez je u samo četiri minute uspio dobiti dva žuta kartona pa je isključen, a nakon toga Real je u potpunosti dominirao. Bayern može biti sretan što nije teže stradao jer je Neuer fantastično branio, skidao brojne udarce gostiju, ali i on je bio nemoćan u 77. minuti. Asensio je ubacio s lijeve strane, a Ronaldo utrpao loptu u mrežu. Bio mu je to 100. pogodak u europskim natjecanjima i potvrda da mu Bayern leži. Zabio je u posljednjih šest utakmica u kojima je igrao protiv bavarskog diva. Real tako ima veliku prednost pred uzvrat, napravio je dobar posao u Italiji, ali još ništa nije gotovo. Kad su u pitanju ovakvi velikani svjetskog nogometa, onda nikoga ne smijete otpisati. Stoga smosvi uvjereni da nas već sljedeći tjedan, kad su na rasporedu uzvrati, očekuje novi spektakl. >>Golijada u Dortmundu: Monaco slavio zahvaljujući čudesnom Mbappeu i autogolu Bendera 