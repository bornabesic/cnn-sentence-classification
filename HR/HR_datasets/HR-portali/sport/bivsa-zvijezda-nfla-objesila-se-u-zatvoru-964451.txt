BIVŠA zvijezda New England Patriotsa, tight end Aaron Hernandez (27) nađen je jutros mrtav u svojoj ćeliji, u zatvoru Souza Baranowski u Massachusettsu. Hernandez je služio četvrtu godinu doživotne kazne zbog ubojstva poluprofesionalnog igrača američkog nogometa Odina Llyoda. Hernandez se objesio pomoću plahte, a uhićen je u kolovozu 2013. godine i pola godine kasnije dobio je doživotnu kaznu bez mogućnosti pomilovanja. Na sudu je rekao da nije kriv. Prošle godine mu se sudilo za još jedno dvostruko ubojstvo, ali u tom slučaju je oslobođen. Hernandez je igrao za Patriotse od 2010. do 2012. godine, a u Super Bowlu 2011. postigao je touchdown, u utakmici koju je New England izgubio od Giantsa. Samo sat i pol nakon što je uhićen, Patriotsi su s njim raskinuli ugovor, a navijači su njegove dresove kupljene uoči te sezone besplatno mogli zamijeniti za druge.