Foto: Guliver Image/Getty Images FRANCESCO TOTTI, legenda Rome, talijanskog i svjetskog nogometa, 28. svibnja 2017. godine, u 54. minuti utakmice 38., zadnjeg kola Serije A u sezoni 2016/17. protiv Genoe, posljednji, 784. put zaigrao je za Romu. U 40. godini ušao je kao zamjena Mohameda Salaha na njegovu Olimpicu, stadionu na kojem je proveo cijelu karijeru otkako je 28. ožujka 1993. kao 16-godišnjak debitirao za klub njegova života. Cijela Italija i nogometni svijet nedjelju su slavili kao Tottijev dan, a crveni dio Rima ekstatično i u suzama oprostio se od Princa Rima. Ipak, neki su jučerašnju predstavu na Olimpicu doživjeli kao najveću sramotu u Rominoj povijesti. Ne zbog suza, patetike ili kiča, sve je to Totti zaslužio, nego zbog odnosa Vučice prema legendarnom kapetanu. Zdenek Zeman, slavni trener, Tottija je vodio dvaput, od srpnja 1997. do lipnja 1999., pa od lipnja 2012. do veljače 2013. I baš je Zeman bio posebno ogorčen na ono što se jučer događalo u Rimu.  "Ovo nije proslava, ovo je sahrana. Da je Francesco sam odlučio reći zbogom, to bi bila sasvim druga stvar, ali ako to on nije napravio, ovo je tragedija. Mislim da Totti želi i dalje igrati, ja ga ne mogu zamisliti u odijelu s kravatom. To je tragedija", rekao je Zeman kojeg su novinari potom pitali hoće li ga zvati u Pescaru koju trenira: "Ne, Francesco zaslužuje bolje."