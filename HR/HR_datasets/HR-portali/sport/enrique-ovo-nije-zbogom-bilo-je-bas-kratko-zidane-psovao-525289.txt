Činilo mi se kao kratko putovanje, znao sam da će tako biti kad sam došao, bila to na kraju godina na klupi, tri ili 25, rekao je Luis Enrique, trener Barcelone, dan uoči posljednje utakmice u toj ulozi na Camp Nouu. - Ne idem, ovo nije "zbogom". Bit ću u blizini, kao partner - dodao je Enrique na konferenciji za novinare. Odlučio je kako neće produžiti ugovor s katalonskim velikanom koji mu istječe na kraju sezone. No još je u igri za dva trofeja. U nedjelju može do naslova prvaka kao svlada Eibar i dočeka poraz Real Madrida kod Málage. Sljedeću subotu, pak, na Vicente Calderónu igra finale Kupa kralja protiv Alavésa. - Real? Tamo ništa ne možemo promijeniti, fokusirat ćemo se na našu utakmicu. Kad završimo, imat ćemo vremena vidjeti što je naš rival napravio - kaže Enrique. Zinedine Zidane miran je uoči prvog od dva finala sezone. Za njegov prvi naslov prvaka treba mu barem bod u Málagi. - Mnogi ne žele da postanemo prvaci, ali to nije ništa novo. Mi znamo što trebamo napraviti i nikad nećemo spuštati gard. Naporno radimo svaki dan i zaslužujemo naslov - rekao je Francuz na klupi Real Madrida kojemu se omakla psovka: - Mentalno smo u redu, a fizički? Je*eno sjajno! S druge će mu strane stajati Míchel, trener Málage, nekadašnja igračka legenda "kraljevskog" kluba. - Gledam samo nas, kao i uvijek. I sutra će sve ovisiti o nama - tvrdi Zizou.