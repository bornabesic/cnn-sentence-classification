Rukometaši hrvatskog prvaka PPD Zagreba u sljedećoj će sezoni Lige prvaka igrati u skupini B zajedno s aktualnim pobjednikom poljskim Kielceom, njemačkim Rhein-Neckar Loewenom, makedonskim Vardarom, bjeloruskim Meškov Brestom, mađarskim Pick Szegedom, slovenskim Celjem i švedskim Kristianstadom, odlučeno je u petak na ždrijebu u Beču. Hrvatski prvak smješten je u skupinu B, a natjecanje će otvoriti gostovanjem u Celju. Prvu domaću utakmicu zagrebaši će odigrati u 2. kolu protiv Pick Szegeda. Protiv aktualnog prvaka Europe Kielcea, PPD Zagreb će igrati u dva kola u nizu, prvo ih ugostiti u sedmom, a potom gostovati u Poljskoj u osmom kolu. Dojam je da je hrvatski prvak dospio u nešto lakšu skupinu, jer će se u skupini A za mjesta koja vode u nokaut fazu boriti europski doprvak mađarski Veszprem, francuski PSG, Barcelona, njemački predstavnici Kiel i Flensburg, danski Silkeborg, poljska Wisla i švicarski Schaffhausen. U skupini C i D, iz kojih će prve dvije momčadi u razigravanje, a samo pobjednici tih susreta ući u osminu finala Lige prvaka, nalaze se nižerangirane momčadi. Skupinu C čine: španjolska La Rioja, makedonski Metalurg, ruski Čehovski Medvjedi, francuski Montpellier, norveški Elverum i jedna momčad iz kvalifikacija. U skupini D su: francuski Nantes, danski Holstebro, ukrajinski Motor Zaporožje, turski Bešiktaš, rumunjski Dinamo Bukurešt i momčad iz kvalifikacija. Natjecanje po skupinama započinje 21. rujna, a završava 12. ožujka 2017. Osmina finala je na rasporedu od 22. ožujka do 2. travnja, četvrtfinala će biti igrana od 19. do 30. travnja, a završni turnir je na programu 3. i 4. lipnja sljedeće godine.  