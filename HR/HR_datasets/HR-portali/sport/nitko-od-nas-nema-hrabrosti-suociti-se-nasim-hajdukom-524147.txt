U Domu mladih u Splitu u četvrtak je održano sučeljavanje kandidata za gradonačelnika Splita u organizaciji udruge 'Naš Hajduk'. Tema je naravno bio odnos budućeg gradonačelnika Splita prema Hajduku, a odazvali su se Ante Čikotić (MOST), Srđan Gjurković (kandidat za dogradonačelnika iz redova HNS/SDP), Željko Kerum (HGS), Marina Puljak (Pametno) i Andro Krstulović - Opara (HDZ). U raspravi su  sudjelovali i Ivan Rilov, tajnik udruge Naš Hajduk, te član Josip Tadinac.   U živoj i zanimljivoj raspravi, koju su gledatelji često prekidali pljeskom i uzvicima negodovanja, počelo je pitanjem podržavaju li kandidati model upravljanja Hajdukom, odnosno udrugu Naš Hajduk.  Opara - Podržavam model, član sam udruge, ali taj model nije gotov, on će vrhunac doživjeti tek za dvije do tri godine. Puljak - Podržavam model, pogotovo odvajanje politike od sporta. U dosadašnjem radu surađivali smo s udrugom i nastojali uvidjeti što je dugoročno dobro.  Kerum - Naš Hajduk upravlja klubom jer im je grad dao da biraju. Mene zanima da Hajduk ostvari što bolji rezultat, ali i financijsku konsolidaciju, te na koncu i dividendu. Udruga Naš Hajduk je preuzela poslovni rizik, kupila je dionice kluba i ja im na tome čestitam. A sada da netko i želi mijenjati model, više ne može.  Gjurković - Podržavam model narodnoga kluba u kojem je sve transparentno, javno i  demokratski, uostalom udruga Naš Hajduk ima više članova nego sve stranke u gradu Splitu. Kao saborski zastupnik odradio sam što je trebalo za donošenje Zakona o sportu i sada samo treba nastaviti dalje.  Čikotić - Podržavam ideju i načela i vjerujem da će nas ovaj projekt sve nadživjeti.  Rilov - Naš moto je čast, odgovornost, transparentnost i stručnost. To očekujemo i u nastavku rada. Opara - Ne vjerujem da se nešto može dogoditi da bi se ugrozio proces, ali pametni ljudi sve probleme mogu predvidjeti i eliminirati i prije nego se dogode.  Puljak - Stalno se ponašamo odgovorno, pa će tako biti i ubuduće.  Kerum - Niti jedan od nas kandidata nema hrabrosti suočiti se Našim Hajdukom. Ne mogu reći da se nešto neće dogoditi, da neka banka ne može napraviti neki problem..., da se neće donijeti gradski proračun, iako proračun nema veze s Hajdukom.  Opara - Naravno da ima veze. Grad mora ulagati u omladinski pogon, mora ulagati u infrastrukturu, što je uostalom i preuzeo kao obavezu.  Rilov - Povucimo paralelu sa Zagrebom. Grad Split je uložio u Hajduk 4-5 milijuna kuna od 2000. godine, a grad Zagreb je uložio 400-500 milijuna u Dinamo. Čisto da se zna. Gjurković - Ne bih nikako podržao prodaju dionica privatnicima, a projekt ne bi trebalo mijenjati. Grad je suvlasnik, ima odgovornost, i mora poštovati. Ono što je dogovorenu. Čikotić - Članstvo je brojno, i u suradnji s gradom može donijeti brojne benefite, ne samo za udrugu i klub, nego i za grad. Ovaj put je dobar, vidimo to i po tome kako rade klubovi u Njemačkoj.  Gjurković - Grad ima 56% udjela, većinski je vlasnik, i mora pomoći, baš kao što pomaže svakoj gradskoj firmi.  Čikotić - Grad to može kroz suradničke projekte, primjerice izgradnjom fotonaponske elektrane na obnovljenom krovu Poljuda. 30.000 ljudi okupljenih oko jedne ideje može napraviti jako puno.  Opara - Propisi EU kažu da nema institucionalnog financiranja klubova ako je pozitivni efekt veći od negativnog efekta koji bi se ostvario bez tog financiranja u uvjetima tržišnog natjecanja.  Kerum - Hajduk se može zaštititi tako da se zabrani davanje dionica u kolateral, pod hipoteku. Hajduka mora spašavati grad Split, Zagreb je pokazao da ni do sada nije pomogao Splitu u slučaju nevolje.   - Zvučite pomalo secesionistički - dobacio je moderator. Kerum - Možete li mi to prevesti?  Zvuči kao da se odcjepljujete od Zagreba? Kerum - Moje srce ne možete promijeniti, nećete me navući. Puljak - Grad Split može i mora pomoći, pokazali smo to već garancijom za otplatu kredita.  Tadinac - Da, ali ga je prije toga gurnuo na rub stečaja. Ispada da zločesti Hajduk oduzima novac građanima Splita, a prava istina je da je politika dovela Hajduk u tu situaciju da mu treba kredit za život.  Opara - Samo je jedna stranka digla ruku za odobravanje kredita, to vrlo dobro znate, ostali su digli ruke tek nakon pritisaka navijača. Grad je bio maćeha Hajduku, naplaćuje mu zatezne naknade, razrezuje mu komunalnu naknadu... To je taj princ na bijelom konju, od kojeg se očekuje da pomaže klub.  Puljak - Do pojave modela Naš Hajduk, smjenjivale su se političke opcije i uprave. Ulijetalo se u uprave, tražilo se smjene legalnih uprava... Politika je do pojavljivanje ovog modela upropastila Hajduk.  Čikotić - Da je HDZ proveo Zakon o sportu, ne bi sada pričali o ovome... Da smo uspjeli, možda bi situacija bila i danas bolja, možda bi Hajduk već bio prvak. Uslijedio je buran pljesak odobravanja  Gjurković - Naš Hajduk je spasio Hajduk, ali su napravili i više od toga.  Kerum - Ne treba gubiti vrijeme na ono što je bilo, politike više nema, treba se koncentrirati kako naprijed, kako pomoći Hajduku da bude prvi. Ne jednu, nego tri - četiri godine za redom.  Opara - Zakon o sportu treba provoditi, prethodna Vlada, Oreškovićeva, nije to učinila, ali nova Vlada je krenula u provođenje zakona. Neka su rješenja napisana, moraju se uskladiti sa ZOS koji će se uskoro provoditi i neću stati dok se isti ne bude pro - vo – di – o!  Uslijedilo je burno negodovanje gledatelja i povici: ''Ali članovi HDZ - a su i dalje u HNS-u'' Puljak – Lex Agrokor donesen je za sedam dana, a provođenje ZOS ne možete osigurati pune dvije godine. Pa tko je ovdje lud? Opara - Prvi akt Vlade bio je osnivanje Središnjeg državnog ureda za sport, a njihov mišljenje o ZOS. Sporost promjena i mene živcira, ali legalisti ne smiju utjecati na inspekcije i njihov rad.  Rilov - Mi nemamo više što raditi po tom pitanju, Zakon je donesen, i sada očekujemo da se po njemu i postupa.  Gjurković - Možda gospodin Opara želi, ali pitanje je njegove političke snage. HDZ može donijeti političku odluku, ali predugo to traje, gubi se vrijeme. Postoji Zakon, treba po njemu postupati. Ovo što je Naš Hajduk napravio je primjer kako civilno društvo može postupati u parlamentarnoj demokraciji.  Čikotić - Hajduk mora ostati na ovom modelu. Gjurković - Nikakve kombinacije s privatnim partnerima nisam spreman podržati.  Kerum - Nisam imao dobra iskustva i neću ponoviti pogrešku "sedam ovaca", kada su mi navijači doveli sedam ovaca pred Poljud.  Puljak - Evo da vas malo podsjetim (rekla je izvadivši krafnu, čime je podsjetila na skandiranje navijača protiv Kerumovog prijatelja i predsjednika Hajduka Joška Svagušu). Kerum - Ovo sada izgleda kao scenarij, ali gospođo fali vam 'kiflić'. Moram paziti što govorim, tko zna što gospođa ima u borši, ona je i onako 'prepametna'. Opara - Navijači moraju imati 51%, a već sam obavio razgovore, želim da 11% dionica u vlasništvu DAB-a budu u kontroli grada i Našega Hajduka. Kerum - Dosta ljudi je bilo skeptično da će uspjeti otkupiti dionice od Tommyja, i ako mogu, nitko od vijećnika neće biti protiv. Čikotić - Veća je vrijednost i više se cijeni ono što se kupi. Gjurković - Grad bi trebao zauvijek zadržati 25% plus 1 dionicu. Može se prepustiti ostatak, ali ne zbog preprodaje, mora postojati garancija.  Opara - najprije bih se želio domoći 11% dionica DAB - a, a onda ćemo dalje. Udruga neka smisliti plan kako da se domogne 50% plus 1 dionice, a 255 bih zadržao u portfelju grada. Kerum - Gradu je u interesu prodati dionice, nemam ništa protiv da ih kupe navijači.  Opara - Grad izdvaja 7 posto proračuna za sport, ali veliki je problem što veliki dio tog novca ide na održavanje objekata, a ne za sport. Treba potpuno redefinirati financiranje sporta. Puljak - Dičimo se sportskim uspjesima i titulom najsportskijega grada, ali to počiva na leđima pojedinaca. Sport treba biti dostupan svima, vrhunski sport treba biti posljedica, a ne osnovni cilj... Gjurković - Moramo poboljšati školski sport, osigurati besplatno bavljenje sportom i tako osigurati kontinuitet... Treba dio novca iz turističke pristojbe usmjeriti za razvoj sporta.... Kerum - Treba pričati o načinima pronalaska novog novca, ne kako ćemo raspodijeliti postojeći novac. Čikotić - Nismo se proslavili izvlačenjem sredstava iz EU fondova i stavljanjem gradske imovine u svrhu stjecanja dodatnog novca. Tu leži veliki potencijal.  Rilov - Mi se u klupsku politiku ne miješamo. Imamo svoje stavove, ali se ne miješamo. Čikotić - Za nas je rezultat ispred svega, a na gradu kao vlasniku i udruzi je da osigura uvjete. Opara - Uprava i struka određuju tko igra. Nitko se na Istoku Poljuda ne veseli manje golovima Saida, nego Vlašića. Igrali su kod nas i Oblak, i Holcer, i Hlevnjak... i svi su oni donosili veselje navijačima Hajduka. Kerum - Meni je draže da igraju naši nego tuđi, ali ako ne može, ne može, ipak je prioritet rezultat. Gjurković - Logično je da se guraju naša djeca, ali da bi se to realiziralo, treba dodatna ulaganja u infrastrukturu i razvoj mladih igrača. Opara - To je još jedan nonsens, na moju je inicijativu Ministarstvo izdalo pozitivno mišljenje o planu prostornog uređenja pomoćnih terena u jednom danu, ali je neki birokrat u gradu Splitu ustvrdio da Ministarstvo nije u pravu?! Puljak - Znači kad želite, ipak možete nešto napraviti. Ali Zakon o sportu ne želite! Puljak - Čim prođu sv. Rok naši ljudi zaborave odakle dolaze. Može se lobirati za svoj grad i klub, okupiti saborske zastupnike... Kerum - Ne možete vi ništa, samo građani mogu i to pritiskom. Ne zazivam revoluciju, ali narod je uvijek sve rješavao. Samo je bitna upornost. Opara - Ja sam joj to i rekao, odmah sam joj rekao da je to bila štetna izjava. Na žalost, ja sam kao informatički početnik isto napravio štetu, jer sam jedan status podijelio na društvenoj mreži. Bio sam u krivu, vrlo jasno sam to objasnio. Dobro se zna moj stav, na moju inicijativu osnovan je Središnji državni ured za sport i donesen akt o provođenju ZOS. Gjurković - HDZ -ovi ljudi su u IO HNS- a i dalje, i dalje ne daju ostavke, ne provode zakon, a ni ovi iz MOST-a nisu se baš pretrgli. Opara - Ja sam tražio od Plenkovića da ih se riješi, njegov stav je da izaberu hoće li se baviti politikom, ili ostati u HNS-u. Predsjednica države je na moje inzistiranje rekla Šukeru ispred Čeferina da se mora maknuti. Vrlo jasno.  Opara - To su u unutarstranačka podmetanja. Sretan sam što ga nisam nikad susreo, jer da sam ga susreo....  Uslijedilo je burno negodovanje i smijeh okupljenih.  Kerum - Kad Opara sljedeći put dođe u Zagreb, reći će da je i ovo bila pogreška... Uslijedio je pljesak odobravanja okupljenih. Puljak - Ovo je 'trla baba lan'. Zašto Plenković ne naredi da ih se sve izbaci. Znači da vaš utjecaj i nije baš velik. Opara - Mi se moramo okrenuti sebi i odnosu grada prema klubu. A odnos je sramotan, grad ne ulaže u stadion, nije oslobodio klub komunalne naknade, što Hajduku znači preko 5 milijuna kuna dodatnog tereta, zaračunao mu je zatezne kamate od 1.7 milijuna kuna za kredit... O tome treba govoriti i to riješiti.  Gjurković - Grad mora priznati ulaganja Hajduku u infrastrukturu, osloboditi ga plaćanja komunalne naknade i kompenzirati dugovanja. Kerum - Udruga Naš Hajduk bit će većinski vlasnik kluba, iz raznih projekata će se sami financirati, a u roku od tri godine Hajduka će biti prvak.  Gjurković - Vjerujem da će Hajduk biti prvak i igrati EL. Stadion bi trebao biti obnovljen iz europskih fondova, napravljena dva nova pomoćna igrališta, započeta gradnja kampa, a što se tiče vlasničkog udjela, da će uspješno navijači otkupljivati dionice, a grad biti strateški partner. Opara - Da se sve dubioze razriješe, da će pomoći manjim klubovima, započeti gradnju kampa, te da će druga momčad dobro gurati u Drugoj ligi.  Čikotić - Borba protiv nepravdi do krajnjih granica. Puljak - Uspješan klub i da više ne dolazimo na ovakva sučeljavanja. 