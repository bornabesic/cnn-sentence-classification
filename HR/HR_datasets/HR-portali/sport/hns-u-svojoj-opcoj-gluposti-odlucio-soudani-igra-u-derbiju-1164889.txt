Komisija za žalbe Hrvatskoga nogometnog saveza donijela je djelomično očekivanu odluku, ukinula je igraču Dinama El Arbiju Hillelu Soudaniju zabranu nastupa na jednoj utakmici jer je u utakmici s Lokomotivom udario suparničkog igrača. Takvu mu je kaznu izrekao disciplinski sudac Prve HNL Saša Pavličić-Bekić nakon što je Soudanija prijavio igrač NK Plomina Goran Kvalić. Sudac na terenu je glavni I imao ga je pravo prijaviti jer je član nogometne organizacije, to mu dopušta disciplinski pravilnik koji, pokazalo se, baš i nije dobar jer sad bismo mogli imati poplavu takvih prijava. Nikome nije sporno da je Soudani udario igrača, pa i da je zaslužio kaznu, odnosno suspenziju za taj nesportski potez. No, s druge strane, ako je sudac vidio taj ružni čin, a odlučio ga sankcionirati samo opomenom, njegova je odluka zapravo konačna. Druga bi priča bila da on to nije vidio i da je na osnovi TV snimke utvrđen prekršaj, tada se igraču može izreći kazna, čemu smo svjedočili na brojnim svjetskim terenima. Iz Maksimira su se žalili, HNS je promptno sazvao sjednicu i Komisija za žalbe odlučila je Soudaniju ukinuti kaznu glasovima predsjednika Davora Blaškovića (Zagreb), Alana Klakočera (Zagreb) i Ante Tomaša (Rijeka), dok je protiv bio Stipe Cvitanović (Metković), a Valentina Koprivnjak (Osijek) nije došla na sjednicu Komisije. – Komisija za žalbe posebno je istaknula da je prvostupanjskom odlukom bitno narušena autonomija suca utakmice jer se odlučivalo o prekršaju koji je sudac vidio i odlučio da nije takav da bi trebao primijeniti stegovnu mjeru sukladno pravilima nogometne igre. S obzirom na to da sudac samostalno odlučuje hoće li dodijeliti žuti ili crveni karton ili ne, u ovom slučaju ne može biti riječ o očitoj grešci suca koju bi disciplinsko tijelo sukladno odredbama članka 110. Disciplinskog pravilnika HNS-a trebalo ispraviti – piše među ostalim u priopćenju Saveza. Da, to vam je kao da u kaznenom procesu u žalbi nekome ukinete kaznu i oslobodite ga zbog proceduralnih grešaka. Kako bilo, sve je ispalo u najmanju ruku nespretno pa i glupo. Prvo što je spomenuti Disciplinski pravilnik glup, i s te je strane Hajduk u pravu kad se bori da se baš i taj detalj promijeni već od Zakona u sportu, da ne može baš svatko prijavljivati i odlučivati u svim razinama natjecanja. K tome, odbijanjem odluke disciplinskog suca i njemu se naškodilo. Saša Pavličić-Bekić svoj je posao obavljao odlično, a nadamo se da će i dalje. Ovako je zapravo dezavuiran, iako se ne bi trebao tako osjećati. Dosad je valjda imao 400 odluka, a ovo je prva koja mu je promijenjena. Sve ovo nije želio komentirati. Bit će gužve na blagajnama – Nemam komentara – kratko nam je odgovorio Pavličić-Bekić. Kako bilo, puno je gluposti u našem nogometu, sve se ovo moglo izbjeći, a objektivno je sve zakuhao sudac utakmice Tihomir Pejin koji je zaključio da je Soudaniju dovoljna opomena. Nije bilo jednostavno ni treneru Dinama Ivajlu Petevu. – Pripremao sam Soudanija za derbi, ali i druge varijante u slučaju da mu kazna ostane – kazao je trener plavih koji bi mogli imati dobru podršku. U Dinamu kažu da ove sezone ni za jednu utakmicu nije prodano toliko ulaznica kao za današnji (15 sati) derbi u prva dva dana prodaje. Navijačima Hajduka prodano je tisuću ulaznica, a moći će kupiti ulaznice i u Maksimiru. >>Izdane licence za Prvu HNL, pogledajte tko nije dobio "zeleno svjetlo" 