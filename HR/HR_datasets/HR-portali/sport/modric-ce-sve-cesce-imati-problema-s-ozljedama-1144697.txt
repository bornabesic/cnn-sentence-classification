Modrićevu ozljedu i novu stanku za ranjivoga kapetana hrvatske nogometne reprezentacije dovodimo u kontekst Fifine nogometne revolucije, točnije budućega pravila o ograničenju broja klupskih utakmica po sezoni, najviše 55 do 60. Ideja je, kaže reformator Van Basten, zaštita igrača kako bi na velika natjecanja dolazili u optimalnom fizičkom stanju. To je na kraju najveći Fifin interes. Pitali smo kondicijskoga stručnjaka, ravnatelja Nogometne akademije HNS-a Vatroslava Mihačića, bi li takva mjera spasila neke nove ‘Modriće’, nogometaše s najvećom fizičkom potrošnjom. – Kontrola broja nastupa igrača po sezoni produljila bi njihov vijek trajanja. Bio bi to interes i klubova i igrača. Jer, pogledajte samo englesku ligu, u kojoj nogometaš u vrhunskom klubu, natječući se u prvenstvu, domaćim i europskim kupovima, može skupiti i više od 60 nastupa po sezoni. Kada bi se uvela kontrola broja nastupa, klubovi bi morali više rotirati postojeći kadar ili imati veći broj igrača na raspolaganju – kaže Mihačić. Nogomet najgori uz hokej A kako objasniti silne Modrićeve probleme s ozljedama unatrag dvije godine? I kako to da jedan naš genijalac toliko stradava, dok drugi, Ivan Rakitić, u ludome ritmu igranja svaki treći dan nije imao nijednu težu ozljedu? – Kada se igrač jednom ozlijedi i prođe razdoblje oporavka, on nakon toga ima veću mogućnost novoga ozljeđivanja. Sjetite se primjera Ivice Olića, njegovih problema sa zadnjom ložom i dugotrajnih oporavaka nakon kojih više nije uspio dosegnuti prijašnju razinu. Na žalost, Modrić je na Europsko prvenstvo prošle godine došao ozlijeđen, pa se u Francuskoj ponovno ozlijedio, a kao posljedica toga stigla je i nova ozljeda, koja srećom nije teže naravi. Njegova situacija nije usporediva s Rakitićevom jer Ivan u Barceloni, na žalost ili na sreću, ovisi iz kojega kuta gledate, ima trenera koji će iskontrolirati njegov broj nastupa. Inače, obojica imaju ogromne fizičke kapacitete – dodaje Mihačić. Modriću sigurno nije išlo na ruku što su treneri u Realu možda i brzali s njegovim povracima? – Znate kako se kaže, oporavljenom igraču bolje se vratiti na teren jedan dan kasnije nego tri sekunde ranije jer te tri sekunde mogu biti kobne. Na žalost, treneri pod pritiskom rezultata često nemaju strpljenja i donose odluke koje ne idu u korist igraču – ističe Mihačić, koji je s A reprezentacijom, kao član stručnoga stožera, bio na dva Svjetska prvenstva. Nogomet, tvrdi Mihačić, po fizičkim zahtjevima nije usporediv s drugim sportovima. – Nogomet nije poput NBA lige, u kojoj igrači praktički ne treniraju, nego ‘rastu’ kroz utakmice. Nogomet se usto igra na najvećoj površini, 105 x 65 metara, utakmice najdulje traju i, uz hokej i američki nogomet, najkontaktniji je sport – zaključio je Mihačić. Usporedba broja nastupa Modrića i Rakitića u španjolskoj ligi otkriva nešto veću Ivanovu zastupljenost u posljednje dvije sezone, upravo zbog Lukinih stanki uzrokovanih ozljedama. Raketin rekord je čak 57 nastupa za Barcelonu u sezoni (2015./2016.), a Lukin 53 nastupa (2012./2013.), u posljednjoj Mourinhovoj sezoni u Real Madridu. Matuidi i Pogba rekorderi Unatoč nesuglasicama s trenerom Luisom Enriqueom, Rakitić je u ovoj sezoni skupio 25 nastupa (pet više od Modrića u Real Madridu), ali je u španjolskom prvenstvu tek deseti po minutaži u Barcinoj svlačionici. U ligama petice ove sezone najveću minutažu imaju dvojica pravih fizikalaca: Blaise Matuidi iz PSG-a i Paul Pogba skupili su po 29 nastupa, a Rakitićevih 25 od Hrvata za sada drže izjednačenim Ivan Perišić u Interu i Mario Mandžukić u Juventusu.