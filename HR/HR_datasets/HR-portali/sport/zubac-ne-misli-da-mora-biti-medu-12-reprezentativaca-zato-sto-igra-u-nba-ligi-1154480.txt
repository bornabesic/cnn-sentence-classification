Gledanjem utakmice između Sixersa i Bucksa, hrvatski košarkaški izbornik Aleksandar Petrović završio je svoju jednotjednu američku turneju za vrijeme koje je obavio razgovore sa svih šest hrvatskih NBA košarkaša. – Osjetio sam da je svima njima bilo drago vidjeti izbornika i popričati jednim dijelom ležerno, a drugim ozbiljno s obzirom na njihove uloge u reprezentaciji jer se kod nekih to i razlikuje u odnosu na ulogu u njihovu NBA klubu. Slatke centarske brige Krenuo je od Phoenixa (Bender) preko Los Angelesa (Zubac) i Washingtona (Bogdanović, Hezonja i Rudež), a sve je završio s radnim ručkom s Darijem Šarićem u Philadelphiji. Prateći njegov itinerar, i mi smo krenuli od ozlijeđenog Dragana Bendera oko kojeg, ističe Aco, više nema prijepora glede igranja za Hrvatsku zbog zabrane osobnog sponzora za tenisice. – Dogovorili smo se da ćemo sve ostaviti iza sebe i da prijepora više nema. Dragan će individualno raditi s Mladenom Šestanom i, ako bude sve u redu, on će igrati i za reprezentaciju i to kao pričuvna četvorka, ali i kao igrač s kojim Šarić može zajedno biti u petorci jer obojica u obrani jako dobro mogu preuzeti nižeg igrača. Ponešto više o tome što ih čeka, Aco je trebao objašnjavati i Zupcu koji također još nije imao reprezentativnih seniorskih minuta. – Zupcu sam pripomenuo da će morati kvalitetnije braniti pick and roll jer oni u Lakersima to duboko zoniraju, a mi to u reprezentaciji činimo drugačije. Ivica je toliko govorio o reprezentaciji da nije znao stati, ali niti jednog trenutka na način da ga nešto sigurno čeka nego kao netko tko se za svoje mjesto mora izboriti. A meni će izbor petica biti najteža odluka jer ćemo na pripremama imati četiri vrhunska centra. Kako je prošao razgovor s Hezonjom i Rudežom? – S Rudežom sam se dogovorio da ga neću zvati da mi bude 11. ili 12. igrač, ali ako se nešto zakomplicira, on će doći jer njegova je želja velika. Hezonja je bio vrlo susretljiv, a kod njega mi je bilo najvažnije da mu izrazim podršku usred jedne teške sezone za njega i da mu kažem da ga želimo na pripremama reprezentacije na kojima može započeti svoj novi uspon. Dvojici naših najboljih košarkaša, Bogdanoviću i Šariću, Aco nije morao objašnjavati što od njih očekuje. No, što izbornik misli o tome da još od Kukoča i Rađe te dijelom Giričeka, nismo imali takve NBA protagoniste. – NBA se u međuvremenu više otvorio prema Europljanima nego u Kukijevo i Dinovo vrijeme kada je to bio raritet. Zasad su Bojan i Dario na njihovu tragu. Izbornik uskoro u Cluju Po sutrašnjem povratku u Europu, Petrović će najprije u Cluj na obilazak hotela i dvorane u kojoj će se igrati jedna od skupina Eurobasketa, a potom će obići svoje najveće europske uzdanice Ukića, Simona i Žižića. – Jako mi se svidjela igra budućeg Žižićeva kluba Bostona, koji je vođen od trenera s europskim postulatima igre. No, ako se odluče ovo ljeto dovesti Žižića morat će nešto mijenjati u svojoj igri. Naime, oni sada igraju s dva visoka igrača koji pucaju trice, dok Ante nije taj tip centra, no on je već spreman za NBA i u nekim momčadima mogao bi biti startni centar.  >>Hrvatski košarkaš usred utakmice doživio nešto neobično, video je postao pravi hit! 