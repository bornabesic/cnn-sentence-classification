Nogometaši Wolfsburga zadržali su prvoligaški status nakon što su i u uzvratnom susretu kvalifikacija bili bolji od Eintrachta iz Braunschweiga, nakon 1:0 pobjede na domaćem terenu prije četiri dana Wolfsburg je i u ponedjeljak kao gost slavio istim rezultatom.  Strijelac jedinog pogotka u Braunschweigu bio je Vieirinha u 49. minuti. Wolfsburg je natjecanje u prvoj ligi ove sezone okončao na 16. poziciji, dok je Eintracht bio treći u drugoj ligi. Ovo je deveta godina kako se u Njemačkoj 16-plasirani prvoligaš i trećeplasirani drugoligaš sastaju u kvalifikacijama za Bundesligu i sedmi je put bolji bio prvoligaš. Iz prve njemačke lige tako su ove sezone ispali samo Ingolstadt i Darmstadt, dok su povratak u društvo najboljih izborili Stuttgart i Hannover 96.