Nakon Đurđevca, prvog grada domaćina Turneje radosti u Koprivničko-križevačkoj županiji plamen Sportskih igara mladih zapaljen je Križevcima.  Veliko događanje na Trgu Josipa Jurja Strossmayera započelo je u 15.30 sati paljenjem plamena Turneje radosti čime je označen početak sportskih aktivnosti na Trgu. Plamen su upalili g. Branko Hrg, gradonačelnik Križevaca, g. Darko Koren, župan Koprivničko- križevačke županije, Tihana Butorac, predstavnica Sportskih igara mladih zajedno s nositeljem baklje, višestrukim olimpijcem Darkom Zorkom i malim sportašima. Uz natjecanja u graničaru i utrkama u atletici, mali sportaši su se natjecali na sportskim terenima i u drugim sportovima: na igralištu gimnazije I. Z. Dijankovečkog održao se županijski turnir„Kinder sport turnir u uličnoj košarci”, TIC Križevci ugostili su županijski turnir u šahu, dok su malonogometne ekipe sudjelovale na županijskom turniru Coca- Cola Cup 2107. Cjelodnevna sportska natjecanja završit će večernjim koncertom ”Frajli” u 19.30 sati i velikim vatrometom, darom Turneje radosti svim građanima i djeci Križevaca i okolice. Turneja radosti u utorak, 25. travnja nastavlja svoj put u Koprivnici, na Zrinskom trgu s početkom u 9 sati. Detaljan raspored svih turnira možete pronaći na http://www.igremladih.org/bs/takmicenje/raspored-natjecanja gdje će se redovito objavljivati gradovi, datumi i kontakti voditelja. Sve najbolje od Sportskih igara mladih možete pratiti na Facebook stranici “Sportske igre mladih” i Instagramu: @igremladih_hr. Sportske igre mladih započele su 1996. godine u Splitu, sa željom da se svim osnovcima i srednjoškolcima omogući sudjelovanje u organiziranim sportskim natjecanjima i drugim besplatnim aktivnostima tijekom ljeta. Ideja je rasla i natjecanje je postalo najveći amaterski sportski događaj u ovom dijelu Europe. Organizirale su se pod pokroviteljstvom Međunarodnog olimpijskog odbora i Svjetske nogometne federacije, te počasnim pokroviteljstvom predsjednika RH, predsjednika Hrvatskog sabora i predsjednika Vlade RH. Potporu Igrama daju eminentna imena iz sportskog, političkog i gospodarskog života (ambasadori Igara): Sir Dave Richards, predsjednik Premier Lige počasni je predsjednik Sportskih igara mladih, dok su uloge počasnih dopredsjednika povjerene Goranu Ivaniševiću i Slavenu Biliću. Djeci i mladima u svim županijama širom Hrvatske pruža se mogućnost besplatnog sudjelovanja na natjecanjima, a najuspješnijim pojedincima i ekipama osigurano je besplatno mini ljetovanje u sa sudjelovanjem na završnici u Splitu. Izvanredna ideja o sportu i zabavi počela se širiti i na susjedne zemlje. Sportske igre mladih promiču način života čiji su temelji razumijevanje, prijateljstvo, solidarnost i fair-play, alternativu svim mogućim negativnim čimbenicima današnjice koji se na izrazit način reflektiraju na populaciji djece i mladeži. Iz godine u godinu odaziv djece je sve veći, a kvaliteta organizacije je dosegla najvišu razinu. Djeca i mladi od sedam do osamnaest godina pozvana su biti dijelom Sportskih igara mladih,najljepšom sportskom pričom u Hrvatskoj i šire. 