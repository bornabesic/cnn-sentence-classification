Nakon što je prije nekoliko dana raspustio cijeli stručni stožer i zahvalio se – nakon desetljeća suradnje – Marianu Vajdi, Novak Đoković je u potrazi za novim trenerom. Najavio je da će to biti “veliko ime”, a britanski The Daily Telegraph, na temelju nekih indicija, takvog kandidata pronašao je u Amerikancu armenskog podrijetla – Andreu Agassiju (47). Britanski list prepoznao je Đokovićevu želju u sljedećoj njegovoj izjavi: – Bit će to netko tko je imao slično iskustvo kao ja. Nema puno ljudi koji su u prošlosti igrali na tako visokoj razini, pa ćemo vidjeti. Temeljito ću prostudirati situaciju i neću brzati s odabirom – napomenuo je Đoković. S obzirom na karakter i na njegovu burnu prošlost, Telegraph je zaključio da se Agassi, osvajač osam Grand Slam naslova, potpuno uklapa u želje srpskog tenisača. Britanski list ističe da će Agassijeva uloga biti ograničena više na stručnog savjetnika i da će Amerikanac pratiti Đokovića samo na manjem broju turnira. To se uklapa u Agassijev stav da mu ne odgovaraju “dulja izbivanja iz kuće”. Prije nekoliko mjeseci pojavila su se nagađanja da bi Agassi preuzeo treniranje Australca Nicka Kyrgiosa, ali njih se dvojica očito nisu dogovorila. Baš zbog toga što Andre ne želi 30-ak tjedana godišnje biti odvojen od svoje obitelji. – Ne bih imao vremena za svoju djecu koja imaju 13, odnosno 15 godina. Dakle, odgovor je – ne, jer ne bih mogao to raditi na način na koji to želim – rekao je Agassi tada. No s Đokovićem se vjerojatno može dogovoriti neko srednje rješenje: da bude s njim samo na najvažnijim turnirima. 