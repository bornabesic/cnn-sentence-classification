Foto: AS Roma KAO i njegov prethodnik, pola života proveo je u Romi, a pred 34. rođendan nasljednik i zamjenik Kralja Rima primio je žezlo. Daniele De Rossi od Francesca Tottija je naslijedio kapetansku traku, a upravo je potpisom novog ugovora s Romom i formalno potvrdio da iduće dvije godine preuzima rimski tron. Dijete kluba u prvoj momčadi debitirao je 2001., dosad je odigrao 561 utakmicu i postigao 59 golova, a u upravo završenoj sezoni bio je, kao i uvijek, jedan od ključnih igrača. Veznjak je odigrao 40 utakmica i postigao pet golova. Ali čak četiri zgoditka zabio je kada je bilo najvažnije, u zadnjih pet utakmica i tako uvelike pomogao njegovu klubu da završi na drugom mjestu i tako iduće sezone izbori izravan ulazak u Ligu prvaka.