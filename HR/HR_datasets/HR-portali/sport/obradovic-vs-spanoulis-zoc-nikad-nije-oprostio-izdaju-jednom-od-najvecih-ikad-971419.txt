DAN nakon prva dva susreta Final Foura u Istanbulu, predstavnici Fenerbahčea i Olympiakosa najavili su finale koje će se održati sutra s početkom u 20:45 Željko Obradović sutra će loviti svoj deveti naslov prvaka Europe, prvi s Fenerbahčeom. ‘’Sretni smo što smo u poziciji što ćemo opet moći igrati u finalu Final Foura. Ponosan sam na svoju momčad koja je u zadnje vrijeme jako fokusirana te je pokazala od čega je sačinjena. Imat ćemo sutra mnogo navijača jer igramo na domaćem terenu, no nadam se da će svi košarkaški navijači sutra uživati u odličnoj utakmici”, rekao je Obradović te je potom nahvalio Olympiakos: ‘’Oni imaju veliki karakter unutar ekipe. Vidjeli ste jučer da su se počeli vraćati u utakmicu bez ključnih igrača na teretnu. Oni su odlična organizacija. Morate biti odlična organizacija ukoliko se konstantno pojavljujete na Final Fouru.’’ Trener Olympiakosa Giannis Sfairopoulos je najavio utakmicu: “Kada dođete igrati Final Four, spremni ste igrati dva finala. Nakon što smo pobijedili CSKA, odmah smo znali da slijedi još jedna utakmica i da se moramo pripremiti za finale. Sretni smo jer smo ovdje i ponosan sam na svoje igrače koji su cijelo vrijeme naporno radili. Sutrašnja utakmica će biti potpuno drukčija od one protiv CSKA. Moramo ispoštovati dogovoreno. Neću vam odati taktiku s obzirom da Željko sjedi kraj mene. Igrat ćemo protiv odlične momčadi koja trenutno igra u najboljoj formi u kojoj je igrala tijekom cijele sezone. Imaju odlične igrače, najboljeg trenera Europe i igraju pred svojim navijačima. Imat ćemo težak posao.”Mi smo outsider, oni su favoriti. Učinit ćemo sve kako bismo imali šanse.” Fenerbahče će sutra uistinu biti blagi favorit zbog svega navedenog, no tko se još može kladiti protiv Olympiakosa i Spanoulisa nakon svega što su napravili od 2012. do danas, posebno na Final Four susretima?  Giorgios Printezis, odlični krilni centar Olympiakosa, je rekao kako su on i njegovi suigrači 2015. nakon pobjede nad CSKA u polufinalu u Madridu išli proslaviti te da se stoga nisu dobro proveli protiv Reala u finalu. “Nismo jučer slavili nakon pobjede protiv CSKA. Odmorili smo se kako bi bili spremni za finale. Moramo biti iznimno fokusirani ako želimo dobiti protivnika kao što je Fenerbahče.” Nije tajna da Obradović nije najveći fan Vassilisa Spanoulisa. Grčki play je naime igrao u Panathinaikosu u razdoblju od 2007. do 2010. godine te je s Diamantidisom činio jedan od najubojitijih bekovskih parova Europe. Nakon završene sezone, Spanoulis je obećao Obradoviću da će potpisati novi ugovor s Panathinaikosom, ali ga je iznevjerio te je potpisao s najvećim neprijateljem, momčadi iz Pireja. Obradović mu to nikada nije oprostio, a da još uvijek postoji zna krv između njih pokazali su na uvodnoj pressici Final Foura kada su sjedili jedan do drugog i nisu se ni pogledali. Tako je Žoc i danas na pitanje o tome što očekuje sutra od Spanoulisa, diplomatski izjavio: “Prije polufinala sam pokušao pripremiti svoju momčad da zaustavi Llulla pa nam je zabio 28 koševa. Nije bitno što napravi jedan igrač već cijela momčad.”