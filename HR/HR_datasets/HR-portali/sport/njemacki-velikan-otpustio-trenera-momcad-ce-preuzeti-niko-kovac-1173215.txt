Borussia Dortmund dala je otkaz treneru Thomasu Tuchelu, a njemački mediji kao razlog navode neslaganje s klubom. Tuchelovi odnosi s vodstvom kluba i izvršnim direktorom kluba Hans-Joachimom Watzkeom zategnuti su nakon prve utakmice četvrtfinala Lige prvaka protiv Monaca. Treneru je tada zasmetalo što da nije bio uključen u donošenje odluke da se utakmica igra dan nakon što je na autobus Borussije bačena bomba. To je javno rekao što su mu u klubu zamjerili. Tuchel je na klupu Borussije sjeo u ljeto 2015. godine nakon odlaska Jurgena Kloppa. U prvoj sezoni odveo je klub do drugog mjesta u Bundesligi, a u ovoj je osvojio je Njemački kup te treće mjesto u Bundesligi. Iz Dortmunda odlazi godinu dana prije isteka ugovora i trebao bi dobiti tri milijuna eura odštete. Strani mediji špekuliraju da bi mogao zamijeniti Arsenea Wengera na klupi Arsenala. No, nama je zanimljivije koga njemački mediji navode kao kandidate za novog trenera Borussije. Spominje se ime trenera Eintrachta Nike Kovača, bivšeg hrvatskog izbornika i nekadašnjeg reprezentativca. Nijemci navode i da bi Borussiju dovođenje Kovača stajalo oko deset milijuna eura. Kovač u Eintrachtu radi vrlo dobar posao, a ovoga je vikenda izgubio finale Kupa upravo od Borussije. Robert, Nikin brat i pomoćnik u Frankfurtu, sezonu i pol proveo je među crno-žutima. Nijemci pišu da Borussija razmišlja i o treneru Ajaxa Peteru Boszu, Lucienu Favreu koji vodi Nice i Peteru Stögeru iz Kölna.