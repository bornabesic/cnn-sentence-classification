Foto: Getty Images / Guliver Image, Montaža: Index IVAN PERIŠIĆ prelazi iz Intera u Manchester United nakon što je Mourinhov klub poslao čak 50 posto višu ponudu za krilnog napadača od prethodne. Ugledna Gazzetta dello Sport piše, a svi talijanski mediji prenose, da Unitedova radikalno poboljšana ponuda za Perišića iznosi 52 milijuna eura i samo se čeka nedjelja i povratak Interova sportskog direktora Waltera Sabatinija iz Kine, kako bi transfer bio formaliziran.  Predstavnici klubova sinoć su se sastali i nakon što je Inter dobio novu ponudu, transfer je na korak do realizacije. United je na dodavanje čak 17 milijuna eura više na prethodnu ponudu natjeralo to što ga je jučer definitivno odbio Antoine Griezmann koji mu je stara želja i prva opcija, pa se Mourinho okrenuo prvoj alternativi.  Podsjećamo na to da je prošlog tjedna United Interu ponudio 35 milijuna eura, što su Nerazzurri shvatili kao uvredu i odgovorili kako je Perišićeva cijena 60 milijuna eura i da je maksimalni "sconto" koji ozbiljni ponuđač može dobiti pet milijuna, odnosno da je konačna cijena najboljeg igrača 55 milijuna eura i ni centa manje. Nakon toga s upitima za Perišića javljali su se Chelsea i PSG koji su dobili identične odgovore. Katarski klub sa sjedištem u Parizu pokrenuo je i pregovore jer je Inter zainteresiran za Angela Di Mariju, međutim razmjena nije dolazila u obzir. Iako se jaz između onog što United za Perišića nudi i onog što Inter za njega traži činio nepremostiv, odnosno iznosio je čak 20 milijuna eura, Perišić je jasno poručio da ga zanima samo Manchester i njegov veliki obožavatelj Jose Mourinho koji će mu za mjesec dana postati trener. U posljednje vrijeme Perišić se nekoliko puta našao s predstavnicima Uniteda, a na tim sastancima dogovorili su detalje četverogodišnjeg ugovora, prema kojem će Perišić u aktualnom prvaku Europske lige zarađivati 7 milijuna eura godišnje. Ali i dalje se čekao onaj ključni dogovor, između kluba koji Perišića želi i onog s kojim ga ugovor veže sve do 2020. Perišiću je situaciju dodatno otežalo to što je u međuvremenu Inter sve dogovorio s Lucianom Spallettijem, a novi trener je još prilikom pregovora ultimativno zahtijevao da Perišić ostane. Ipak, Inter ga mora prodati i to hitno, točnije do kraja ovog mjeseca. Razlog zašto ne smije dopustiti da se Perišić pretvori u tipičnu transfer-trakavicu, kakvima obiluje svako ljeto, to je što do 30. lipnja Inter mora dovesti u red poslovne knjige, odnosno prodati igrača za najmanje 35 milijuna eura kako bi se vratio u okvire UEFA-ina financijskog fair playa.  United to, naravno zna, zato je za Perišića prošlog tjedna i ponudio upravo taj iznos. Ali Inter iako pritisnut rokom prodaje, nije pristao na ovaj sofisticirani tip ucjene i nepopustljivo je cijenu postavio na 55 milijuna. Na kraju je Manchester čak i dobio popust, ali minimalni.