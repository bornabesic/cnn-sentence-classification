Muška i ženska ekipa Treće zagrebačke gimnazije plasirale su se u četvrtfinale Svjetskog prvenstva srednjih škola koje se igra u Poreču. Učenice Ane Čačić pobijedile su u četvrtfinalu Slovačku s 48:41. Rezultat na kraju može zavarati jer su naše košarkašice cijelu utakmicu bile u vodstvu, u jednom trenutku i s dvadesetak koševa razlike. Najefikasnije u našim redovima bile su Patricija Perić i Nika Muhl koje su postigle po 16 koševa. – Na kraju utakmice ne gledam statistiku. Ne zanima me tko je postigao najviše koševa. Bitno je da tim slavio – rekla je Ana Čačić, trenerica i profesorica tjelesnog odgoja u zagrebačkoj III. gimnaziji. Perić se istaknula tricama (četiri), Muhl je imala 12 skokova, a inače igra braniča. Nakon susreta djevojke su dugo ostale na igralištu pjevajući i slaveći veliki uspjeh jer do sada nijedna naša ženska ekipa na Svjetskom prvenstvu nije ostvarila tako dobar plasman. Nika Muhl jučer nakon jutarnje utakmice odmah je otputovala u Zagreb gdje je sinoć trebala igrati za Trešnjevku protiv Medveščaka, u trećoj utakmici finala doigravanja za prvakinje Hrvatske. U prvoj utakmici finala PH Nika je igrala 16 minuta bez koša, a u drugoj 12 minuta uz dva koša. Obje utakmice Trešnjevka je izgubila. Tata je preuzeo brigu o prijevozu od Poreča do Zagreba i nazad. Valjda će se vratiti donekle odmorna i sreća je da četvrtfinalni susret protiv Grkinja igramo u popodnevnom terminu (dvorana Intersport u 17.30 sati). Učenici III. gimnazije u osmini finala pobijedili su Kosovo 67:50, a danas će u četvrtfinalu (dvorana Intersport u 14 sati) igrati protiv jako dobrih Francuza. – Da bi se moglo računati na kakav-takav dobar rezultat, moraš u ekipi imati barem trojicu igrača koji ozbiljno igraju košarku u nekom klubu. Srećom, imam dvojicu iz Cibone i jednog iz Cedevite. Još trojica-četvorica treniraju u drugim zagrebačkim klubovima, a ostatak ekipe su učenici koji vole i znaju igrati košarku, ali nisu ni u jednom klubu – rekao je Boris Gnjidić, trener momčadi zagrebačke III. gimnazije. 