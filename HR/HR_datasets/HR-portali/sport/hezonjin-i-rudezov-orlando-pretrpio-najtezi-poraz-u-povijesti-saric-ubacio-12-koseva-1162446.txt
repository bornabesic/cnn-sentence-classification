Sinoć su na terene u NBA istrčala četiri hrvatska košarkaška reprezentativca, Mario Hezonja i Damjan Rudež su s Orlando Magicom doživjeli poraz od 47 razlike, Dario Šarić je s Philadelphia 76ersima također poražen, dok je Bojan Bogdanović sa svojim Washington Wizardsima upisao pobjedu.    Orlando Magic Hezonje i Rudeža je sinoć poražen sa 47 razlike u Chicagu što mu je najgori poraz u povijesti. Chicago Bullsi su ih pobijedili sa 122-75. Najviši poraz prije ovog (43 razlike), Magic je doživio 2002. od Golden State Warriorsa.    Orlando (28-53) je gubio sa 20 razlike nakon deset minuta igre, a u drugoj četvrtini je već zaostajao 30 koševa. Evan Fournier i Nikola Vučević su zabili svaki po 14 koševa za Orlando, a Mario Hezonja je u 31 minutu na terenu ubacio sedam koševa (šut 2/9) te dodao jednu asistenciju i dvije ukradene lopte. Damjan Rudež je odigrao pet minuta i zabio dva koša uz jednu ukradenu loptu.  Chicagu (40-41) je sinoć bila potrebna pobjeda koju su mu osigurali Robin Lopez (18 koševa), Jimmy Butler i Jerian Grant (17 koševa) te Nikola Mirotić (16 koševa). Od Philadelphia 76ersa bolji su bili Indiana Pacersi sa 120-111. Pacersima je potrebna bila ili pobjeda ili porazi Miamija ili Chicaga kako bi osigurali mjesto u doigravanju. Dario Šarić je u 24 minute zabio 12 koševa za Sixerse (šut 3/10) te upisao šest skokova, tri asistencije, dvije ukradene lopte i jedan blok. Najbolji strijelac poraženih domaćina bio je Timothe Luwawu-Cabarrot sa 24 pogotka, a Richan Holmes je dodao 17.  Indianu je predvodio Paul George koji je utakmicu završio sa 27 koševa. Washington Wizardsi su sa 105-101 pobijedili Detroit Pistonse, a do pobjede ih je vodio Bradley Beal sa 33 pogotka. Markieff Morris je dodao 20 koševa za Wizardse, a Bojan Bogdanović je u 18 minuta zabio devet koševa i (šut 3/7) i ugrabio četiri skoka. Najbolji kod Pistonsa bio je Tobias Harris koji je postigao 22 pogotka. Miami Heat je održao nadu u doigravanje živom nakon pobjede u produžecima od 124-121 nad Cleveland Cavaliersima. Hassan Whiteside je zabio 23 koša i ugrabio 18 skokova za Miami koji bi, da je doživio poraz, ispao iz utrke za doigravanje. Josh Richardson je dodao 19 koševa, a James Johnson  16. Kod Clevelanda, kojem je omjer pobjeda i poraza u utakmicama kada nije igrao LeBron James 0-7, najbolji je bio Deron Williams koji je utakmicu završio sa 35 koševa. Cavsi su igrali i bez Kyriea Irvinga i Tristana Thompsona i sada se nalaze iza Bostona u utrci za prvo mjesto Istočne konferencije. Rezultati Philadelphia 76ers - Indiana Pacers        111-120 Boston Celtics - Brookly Nets              114-105 Miami Heat - Cleveland Cavaliers           124-121 (produžetak) Chicago Bulls - Orlando Magic              122-75 Milwaukee Bucks - Charlotte Hornets         89-79 Detroit Pistons - Washington Wizards       101-105 Portland Trail Blazers - San Antonio Spurs  99-98 Los Angeles Clippers - Houston Rockets     125-96 Golden State Warriors - Utah Jazz           99-105 >>Šarić zabio 14 koševa, a navijači mu na poseban način čestitali rođendan >>Fenomenalni Westbrook oborio rekord Oscara Robertsona i to na kakav način! 