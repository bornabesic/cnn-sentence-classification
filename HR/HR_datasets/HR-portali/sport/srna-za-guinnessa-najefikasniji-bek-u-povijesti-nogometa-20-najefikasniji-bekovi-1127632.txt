Znate li iz koje je zemlje najefikasniji bek u povijesti reprezentativnog nogometa? Nije ni iz Njemačke, Brazila, Italije, Argentine, Francuske, Engleske ili neke druge nogometne velesile, već iz Hrvatske! On je Darijo Srna, naš legendarni, nedavno umirovljeni kapetan, koji je u 134 nastupa za kockaste postigao čak 22 pogotka. Uglavnom, da u Guinnessovu knjigu rekorda uvrste kategoriju najefikasnijeg beka u reprezentativnom nogometu, Srna bi bio prvi. Do tog smo podatka došli nakon pažljivog kopanja po arhivama s Mirom Redeom. Na drugom mjestu bio bi Norvežanin John Arne Riise sa 16 pogodaka, a treći Nizozemac Frank de Boer s 13 pogodaka za nacionalnu vrstu. Vjerojatno prva asocijacija na efikasnog reprezentativnog beka većini bi bio Robert Carlos, no sjajni Brazilac zabio je svega 11 golova, odnosno točno upola manje od Darija Srne. Premašio brojne legende Od aktivnih igrača najbliži Srni je Branislav Ivanović, koji je za Srbiju dosad zabio 12 golova. A vjerojatno najveća prijetnja hrvatskom beku je David Alaba, kojemu su tek 24 godine, a već je postigao 11 pogodaka za Austriju (puca jedanaesterce i slobodne udarce). Srni u leđa gledaju i brojni legendarni svjetski bekovi – Nijemac Paul Breitner za reprezentaciju je zabio 10 golova (jedini je bek koji je zabio gol u dva finala SP-a, 1974. i 1982. godine), Brazilac Carlos Alberto zabio je osam, baš kao i Nijemac Andreas Brehme. Najbolji lijevi bek u povijesti Italije Paolo Maldini za reprezentaciju je zabio više nego triput manje od Srne, odnosno sedam golova. Ponajbolji bek zadnjeg desetljeća Philipp Lahm za Njemačku je pak u 114 nastupa postigao svega pet pogodaka. Srni je u efikasnosti sigurno pomogla činjenica što je dugi niz godina za reprezentaciju pucao slobodne udarce i jedanaesterce. To pokazuju i brojke jer od 22 gola za kockaste šest ih je zabio iz jedanaesterca, a sedam iz slobodnih udarca. A pomoglo mu je i to što je kod Slavena Bilića tri-četiri godine igrao vrlo visoko, praktički na poziciji desnog krila. – Ta 22 Srnina pogotka zaista su fascinantna brojka za jednog beka. Bilo je tu puno golova koji su odlučivali utakmice, koji su Hrvatskoj donosili važne pobjede. Najviše se sjećam onog gola protiv Makedonije, kada je u kvalifikacijama za Euro 2008. godine ušao s klupe dok smo gubili 0:1 od Makedonije te nekoliko minuta kasnije zabio sjajan gol u lijeve rašlje. A poslije smo zabili i za pobjedu 2:1 Sjećam se i onog sjajnog Srnina gola iz slobodnog udarca protiv Švedske u Göteborgu, dok je izbornik bio Zlatko Kranjčar. Velika mi je čast što sam igraču kao što je Darijo Srna pomagao tijekom karijere – rekao je Igor Štimac. Ima li Hrvatska nasljednika Darija Srne, nekog beka koji će s takvom lakoćom zabijati golove? – Nažalost, ne vidim ga. Glavni je razlog sigurno taj što su u našem nogometu puno važniji postali funkcionari u Savezu i čelnici klubova, a razvoj i odgajanje mladih nogometaša su u drugom planu. Imamo pogotovo problem s lijevim bekom, od umirovljenja Roberta Jarnija nismo imali klasu na toj poziciji – zaključio je Štimac. S 22 gola Darijo Srna je četvrti najbolji strijelac Hrvatske u povijesti, ispred njega su samo napadači Davor Šuker (45), Eduardo da Silva (29) i Mario Mandžukić (28), dok mu u leđa gledaju Ivica Olić (20), Niko Kranjčar (16), Ivan Perišić (16)... Zanimljivo, naš najbolji lijevi bek na drugoj strani, lijevoj, Robert Jarni, u 81 nastupu za kockaste zabio je samo jedan gol! Ali, zlata vrijedan, onaj u pobjedi 3:0 protiv Njemačke u četvrtfinalu Svjetskog prvenstva. Eh, da ga imamo u subotu... Dok su vrhunski strijelci bekovi rijetkost, kod stopera je ipak drugačije. Povijest pamti mnoge stopere koji su imali prosjek zabijenih golova kojeg se ne bi posramili ni napadači. Najefikasniji reprezentativni stoper u povijesti je Argentinac Daniel Passarella, koji je u 75 nastupa za gaučose postigao 24 pogotka. Sjajan prosjek imao je i bivši igrač Željezničara Josip Katalinski, koji je u 41 nastupu za reprezentaciju Jugoslavije zabio 10 golova. Legendarni Franz Beckenbauer je pak za Njemačku u 103 nastupa postigao 14 pogodaka. I to je najbolji dokaz koliko je igračima iz zadnje linije teško zabijati golove. No Srna je kroz reprezentativnu karijeru prkosio tome i zabio 22 gola. Prvi je zabio još Belgiji 2003. godine. Zanimljivo, posljednji gol koji je zabio u natjecateljskoj utakmici bio je onaj u kvalifikacijama za SP 2014. godine, u maksimirskoj pobjedi 2:0 protiv Islanda. No ove ćemo subote u Maksimiru morati zabijati bez Srnine pomoći jer kapetan uživa u zasluženoj reprezentativnoj mirovini. Najefikasniji bekovi Darijo Srna, Hrvatska 22 gola (134 nastupa) John Arne Riise, Norveška 16 (110) Frank de Boer, Nizozemska 13 (112) Ian Harte, Irska 12 (63) Branislav Ivanović, Srbija 12 (90) David Alaba, Austrija 11 (50) Roberto Carlos, Brazil 11 (125) Paul Breitner, Njemačka 10 (48) Branco, Brazil 9 (72) Carlos Alberto, Brazil 8 (53) Andreas Brehme, Njemačka 8 (80) Paolo Maldini, Italija 7 (128) Cafu, Brazil 6 (141) Karol Dobiaš, Čehoslovačka 6 (67) >> Tjednik Max! i sport Večernjeg lista pratite i na Facebooku 