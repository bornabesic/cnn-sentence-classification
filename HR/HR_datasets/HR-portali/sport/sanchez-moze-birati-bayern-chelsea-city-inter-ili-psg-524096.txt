Veliki igrači moraju osvajati trofeje u Ligi prvaka i naslove u prvenstvu, a mi smo ostali bez svega, rekao je Alexis Sanchez. Čileanski reprezentativac na na ljeto može birati jednu od pet ponuda između Bayerna, Chelsea, Manchester Cityja, Intera i PSG-a. Sanchezu ugovor s Arsenalom završava u lipnju 2018. godine, a kako ga nema namjeru produžiti, londonski klub je prisiljen svog ponajboljeg igrača prodati ovoga ljeta ukoliko želi zaraditi. Čileanac bi mogao odraditi ugovor do kraja, ali onda bi mogao napustiti klub bez odštete. Prema pisanju engleskog tiska Arsenal traži najmanje 40 milijuna eura odštete što je dva milijuna više nego što je 2014. platio Barceloni za njegove usluge. Francuski mediji tvrde kako je Sanchez najbliži PSG-u, dok njemački pišu kako čileanski napadač gotovo sigurno seli u Bayern. Možda i najobjektivniji su na 'čizmi' gdje pišu kako Inter ima najmanje izgleda da dovede čileanskog napadača. - Sada prvo želim završiti sezonu, a onda ćemo razgovarati o mojoj budućnosti. Za sada se ne zamaram medijskim nagađanjima gdje ću završiti karijeru - rekao je Alexis Sanchez i dodao: - Za mene ova sezona nije bila dobra, došao sam u Arsenal zbog trofeja i razočaran sam jer smo ostali bez njih.  Sanchez je u dresu Arsenala upisao 141 nastup postigavši 67 golova. 