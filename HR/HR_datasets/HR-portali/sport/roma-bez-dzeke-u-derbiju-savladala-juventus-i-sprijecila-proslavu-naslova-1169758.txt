Nogometaši Rome u derbiju su 36. kola talijanskog prvenstva na Olimpijskom stadionu svladali Juventus sa 3-1 (1-1) i tako zadržali izglede za osvajanje naslova. Juventus, kojemu je i bod iz ovog susreta bio dovoljan za osvajanje šestog uzastopnog naslova, a ukupno 33. u klupskoj povijesti, poveo je preko Lemine (21). No, vrlo brzo Roma je izjednačila pogotkom svog kapetana De Rossija (25) da bi u nastavku potpuni preokret osigurali El Shaarawy (56) i Nainggolan (65). Hrvatski napadač Mario Mandžukić igrao je čitavu utakmicu za Juventus.   Dva kola prije kraja prvenstva vodeći Juventus ima 85 bodova, četiri više od druge Rome, odnosno pet više od trećeg Napolija. Novu priliku za osvajanje naslova Juventus će imati sljedeće nedjelje kada će na svom terenu ugostiti Crotone. Dodajmo kako je u 37. kolu španjolskog prvenstva Sporting iz Gijona, za kojega je Duje Čop odigrao svih 90 minuta, unatoč minimalnoj 1-0 (1-0) pobjedi na gostovanju kod Eibara ispao iz lige. Gol je postigao Burgui (32). Sastav iz Asturije uoči posljednjih 90 minuta zaostaje tri boda za 17. Deportivom iz La Corune koji je bolji u međusobnim ogledima. U posljendjem kolu Sportiung na svom terenu dočekuje Betis, a istodobno Deportivo ugošćuje Las Palmas. 