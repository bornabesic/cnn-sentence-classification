U dogovoru s Dinamom navijači novog prvaka Hrvatske dobili su 5000 ulaznica za posljednju prvenstvenu utakmicu na Maksimiru. Rezultatski beznačajan derbi tako će u posljednjem kolu Prve HNL imati navijačku kulisu kakvu i zaslužuje sudar dvije najbolje momčadi Hrvatske. Armada je od Dinama dobila na raspolaganje južnu, ali i dio zapadne tribine i moglo bi to biti jedno od najglasnijih gostovanja na maksimirskom stadionu. A da će proslava povijesnog naslova preseliti iz Rijeke jasno otkrivaju i jutrošnje scene. Dva sata prije otvaranja blagajni već su se formirali redovi na prodajnom mjestu na stadionu u rijeci i sasvim je jasno da će one nestati u rekordnom roku. Pitanje je samo u kakvom će broju na Maksimir stići domaći navijači i hoće li gostima dopustiti da ih nadglasaju u njihovu domu.