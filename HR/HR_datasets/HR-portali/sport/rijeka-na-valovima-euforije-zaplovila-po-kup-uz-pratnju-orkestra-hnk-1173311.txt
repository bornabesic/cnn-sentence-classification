Nogometaše Rijeke u nastojanju da prvom naslovu prvaka pridodaju i Kup pratit će energija navijača koji su opet pokupovali sve raspoložive ulaznice za finalnu utakmicu u Varaždinu. Valovima riječke euforije zaplovio je i orkestar opere HNK Ivana pl. Zajca u Rijeci koji je pod egidom “HNK za HNK” snimio koncertnu verziju Armadine pjesme “Način života”. Pod ravnanjem finskog dirigenta Villea Matvejeffa, a u izvedbi Zorana Prodanovića Prlje, pjevača rock-grupe Let 3 i velikog navijača Rijeke, nastali su verzija pjesme i spot kojim je novi hrvatski nogometni prvak stao uz bok europskim velikanima. Bayern je na finale Lige prvaka 2013. ispratila Münchenska filharmonija izvedbom himne “Mia san mia”, a Realovu “Hala Madrid y nada mas” otpjevao je slavni tenor Placido Domingo. Svirali Rumunji, Armenci... Među riječkim navijačima u Varaždinu, izgubljenom “Traffordu” hrvatskog nogometa, naći će se i Prlja kojem je navijanje za Rijeku – kao što je otpjevao u dvorani riječkog HNK – baš način života. – Pjesma je inače napravljena za 20 godina Armade, a budući da je zaživjela u navijačkom puku i da u našem gradu Rijeku bodre ljudi različitih afinitete i profesija, rodila se ideja da snimimo i klasičnu verziju pjesme. Inicijator je bio Petar Kovačić, čelist orkestra Opere riječkog HNK koji me pozvao da na ho-ruk snimimo pjesmu. Samo sam rekao: “Idemo”. Dogovorili smo se u pet minuta, doletio sam dolje i bez puno filozofije u cugu snimili smo stvar. Ostao sam osupnut kad sam čuo da je cijeli orkestar uvježbao pjesmu, a u njemu su i Armenci, Rumunji... Jako me veseli i vrlo pozitivna reakcija publike. Zadovoljna je i kritika... “Visoko profesionalno, orkestracija odlična, izvedba vrhunska, nadahnuta i emotivna za što je zaslužan dobrim dijelom i finski maestro u dresu Rijeke”, kaže Večernjakov glazbeni kritičar Branimir Pofuk. Jeste li prvi put zapjevali u HNK, pitamo Prlju? – Pa recimo da imam tamo više premijera nego neki glumci koji su svaki drugi dan na reklamama. Drago mi je da smo dobili zeleno svjetlo od intendanture riječkog HNK jer to je jedna od stvari kojima bi takve institucije i trebale služiti. Ako su narodne, onda su za narod, a narod je sada takav da slijedi tu euforiju – kaže Prodanović. Kad je sve snimljeno? Prije nego što je Rijeka postala prvak 21. svibnja pobjedom protiv Cibalije? – Ne. Koincidencija je takva da je snimljeno točno na osamnaestu obljetnicu Krečakove zastavice. Dakle, 26. svibnja. Slučajnost. Ma nek’ su zafeštali... Prlja, naravno, dolazi u Varaždin. A prije trideset godina bio je na finalu Kupa Jugoslavije u Beogradu, kad je Rijeka na jedanaesterce izgubila trofej protiv Hajduka. Tragičar je bio beogradski sudac Zoran Petrović koji je bio očito naklonjen Splićanima. Ni sad niste miljenici ljudima u crnom? – Postoje neke pojave, ali ako se previše kmeči i ako se uvijek samo to povlači kao alibi, onda nikad ništa od uspjeha, kako u nogometu, tako i u životu. Rijeka je ove sezone krenula smjerom u kojem se digla iznad toga. Ako dečki budu kakvi bi trebali biti i ako sve bude sportski, za mene je Rijeka favorit. Naravno, to govorim uz određenu ogradicu. U subotu su igrači u Maksimir došli nakon tjedna tulumarenja i tako su prošli, ali meni je to i logično... Ipak su to mladi ljudi, ja ih razumijem. Pa prvi put smo postali prvaci, nek’ se zalomila i koja proslava više. Puno nas je to konačno dočekalo, puno ih nažalost nije. Iskreno, mi u Rijeci sad još živimo na valovima te euforije, pozdravljamo se na ulicama s osmijehom i to je lijepo – zaključio je Prlja koji prošle nedjelje na Rujevici nije propustio uletjeti na teren nakon što je sudac Vučemilović odsvirao kraj utakmice s Cibalijom. I kraj velike utrke s Dinamom.