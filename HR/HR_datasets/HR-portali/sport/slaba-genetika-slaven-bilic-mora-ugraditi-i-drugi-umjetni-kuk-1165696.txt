Slavenu Biliću ostala su još četiri kola do kraja engleskog prvenstva, ali nakon toga neće na zasluženi odmor u neku od mondenih destinacija nego pod nož! Engleski novinari raspisali su se o tome da trener West Hama šepa i da mu je potrebna operacija kuka. No, Bilić im je odmah dao do znanja da zasad za to nema vremena. – Nisam igrač da si mogu priuštiti šestotjednu stanku za operaciju. Trener sam i moram odraditi sezonu do kraja, a potom ću na operaciju. Iskreno, s kukom mi nije ništa bolje, ali ni gore nego prije godinu dana. No, moram na operaciju kako bih riješio problem – rekao je Bilić, kojeg već u nedjelju čeka utakmica u gostima kod Stoke Cityja. Pobijede li čekićari, praktički će tri kola prije kraja izboriti ostanak u ligi. – Ta čarobna granica uvijek je bila na 40 bodova, a mi ih zasad imamo 38. No, ne zanima me samo ostanak u ligi, želim završiti sezonu na što boljemu mjestu – poručio je Bilić. Prvi kuk zamijenio 2012. Inače, Bilić ima kroničnih problema s kukovima, uostalom zbog toga je i ranije završio igračku karijeru. Prvi veliki problemi javili su se već i prije Svjetskog prvenstva u Francuskoj 1998. godine, a početkom 1999. Slaven je prvi put otišao pod nož uglednog dr. Borisa Nemeca. – Tada smo radili artroskopiju kuka, odnosno uklanjali smo slobodna tijela u kuku – prisjetio se Nemec te dodao: – Početkom 2012., dok je bio hrvatski izbornik, ugradili smo mu prvi umjetni kuk, a sada ćemo morati ugraditi i drugi. Bit će to mali invazivni pristup, koji garantira najbrži oporavak. Za otprilike šest jedana bit će spreman za posao. Nažalost, Slaven genetski ima loše kukove, a radi se o srazu bedrene kosti i čašice. No, nije to ništa neobično, imao sam nedavno jednog sportaša kojemu sam operirao kuk iako mu je tek 18 godina. Zakompliciralo se još 1998. I Slaven je opisao tu operaciju iz 2012. godine. – Zdjelica mi baš i nije idealna za velike napore, pa se jako istrošila tijekom igračke karijere. Ti su problemi kulminirali na Svjetskom prvenstvu 1998. godine, tad se potpuno zakompliciralo. Za običan život nije mi smetalo, ali hrskavica se i dalje trošila... Nije to bila neizdrživa bol, nije baš tako, ali bilo je bolno. Uostalom, zbog toga sam i prekinuo igračku karijeru. S novim kukom poboljša se kvaliteta života, i bilo bi glupo ne otići na tu operaciju – opisao je Bilić povijest bolesti svojih kukova. I tako će trenutačno najcjenjeniji hrvatski nogometni trener od ljeta imati oba kuka umjetna. – Današnje proteze su jako dobre, bit će miran 12 do 15 godina – zaključio je dr. Boris Nemec, koji će operaciju obaviti u svojoj Specijalnoj bolnici za ortopediju i opću kirurgiju u Matuljima. >>Bilićev West Ham osvojio bod koji mu vjerojatno znači ostanak u ligi 