Nije mi prvi put da zabijam ovakve golove. Zabio sam u dresu Hajduka sličan gol Stromsgodsetu, ali ovaj ću posebno pamtiti jer je prvi u dresu Udinesea i to još na kultnom San Siru, kazao je Andrija Balić, koji je zabio svoj prvi gol u zadnjoj prvenstvenoj utakmici ove sezone u porazu protiv Intera. Nakon što je dočekao debi u dresu Udinesea protiv Atalante, Andrija Balić dočekao je i svoj prvi gol. I to kakav gol, golčinu! Volejčinom s preko 20 metara zabio Interu na kultnom San Siru. - Pamtit ću ovaj gol zauvijek, ali ništa drugo s utakmice, jer nije bila dobra večer za nas. Izgubili smo 5-2, a nakon takvog poraza nema mjesta veselju - javio se Balić, koji je odmah nakon utakmice pohitao u zagrljaj roditeljima, bratu, sestri i djevojci koji su gledali utakmicu. - Oni su uvijek bili uz mene i podržavali me i u teškim trenucima pa je logično da s njima podijelim i radost zbog gola - kazao je Balić, koji je na kraju prvenstva dobio četiri utakmice u nizu da potvrdi što može i zna.  - Napokon se nešto počelo događati. Zadovoljan sam kako sam odigrao, u klubu također kažu da su zadovoljni, no sada treba sve zaboraviti, treba proći pripreme i hvatati poziciju u momčadi za naredno prvenstvo. Nadam je da je to to, da ću sada napokon redovito igrati. Uskoro ga očekuje razgovor s čelnicima kluba nakon čega bi trebao više znati.  - Želim znati što očekuju od mene. Ako će biti kao i ove godine, onda nema smisla ostajati i sjediti na klupi. Uvjeren sam da za mene ima mjesta u Udineseu, ove četiri utakmice dalo mi je dodatno samopouzdanje i vjeru da će dogodine biti moja sezona. Nadam se da isto misle i ljudi u klubu - zaključio je Balić.