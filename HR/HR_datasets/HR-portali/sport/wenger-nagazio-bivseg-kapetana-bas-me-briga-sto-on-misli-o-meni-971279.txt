BIVŠA Arsenalova legenda i kapetan, Tony Adams, u svojoj autobiografiji je u dužem izlaganju kritizirao Arsenea Wengera. Adams je napisao da se Francuz uvijek bojao konfrontacije s igračima, osobito onim starijima, pa im je često podilazio, što se ostalima nije svidjelo. Adams smatra da je Wenger odličan menadžer, ali zapravo loš trener, koji se uvijek loše snalazio u teškim situacijama te da mu je nekoliko puta blokirao povratak u klub. O Adamsovim optužbama engleski su novinari danas postavili pitanja Arsenalovu menadžeru. "Stvarno me ne zanima što Tony Adams misli. Najozbiljnije, briga me što on ima za reći", odgovorio je Wenger, koji je s Adamsom kao kapetanom osvojio dva naslova prvaka Engleske i dva FA Cupa.