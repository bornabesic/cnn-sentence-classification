Hrvatski nogometni reprezentativac Ivan Rakitić, koji je u subotu zabio gol u pobjedi Barcelone od 6-0 nad Alavesom, rekao je kako su od prve minute igrali ozbiljno te je izrazio žaljenje zbog teške ozljede suigrača Aleixa Vidala. "Bila je ovo kompletno dobro odigrana utakmica, čitava ekipa je bila dobra. Od prve minute smo igrali ozbiljno, bili smo strpljivi u traženju svojih prilika, te smo ih znali pretvoriti u golove", izjavio je Rakitić u baskijskom gradu Vitoriji gdje je odigrao svh 90 minuta. Dvije minute prije kraja utakmice ozlijedio se desni bek Aleix Vidal koji je sa stadiona prevezen u bolnicu. Žestokim startom mu je ozlijedio gležanj desne noge Theo Hernandez. "Bio je to jako ružan start", istaknuo je Rakitić. "Nadam se da nije najgore, nadam se da nije ono kako se sada čini... Uplašio sam se kada sam to vidio ali kažem, nadam se da nije tako teška ozljeda kao što se čini. No doista sam se prepao kada sam mu vidio nogu", dodao je. Hrvatski vezni igrač postigao je u subotu svoj četvrti pogodak za Barcelonu ove sezone u 31 utakmici. Posljednji put je zabio u kupu protiv Herculesa krajem prosinca, a prije toga je na početku sezone u prvenstvenim utakmicama zatresao mreže Athletic Bilbaa i Atletico Madrida. Gol Alavesu nije slavio. "Već dugo nisam zabio gol no ne treba zato izgubiti razum, poludjeti od sreće i skidati dres pri rezultatu 5-0. Takvo ponašanje, uz navedeni rezultat na semaforu, značilo bi nepoštivanje publike Alavesa", rekao je 28-godišnji Rakitić. Barcelona i Alaves će krajem svibnja igrati i finale španjolskog kupa a mjesto odigravanje te utakmice još nije određeno. >>Evo što nakon isključenja Slaven Bilić kaže o sucu i kazni koja mu prijeti 