Nogometaši Juventusa povećali su prednost na vrhu ljestvice talijanskog prvenstva na pet bodova ispred najbližeg pratitelja Rome zahvaljujući 2:1 (1:1) domaćoj pobjedi protiv Udinesea u susretu 8. kola.  Gosti iz Udina poveli su golom Jankta (30) nakon velikih pogrešaka Evre i Buffona, ali prije odlaska na odmor izjednačio je Dybala (43) odlično izvedenim slobodnim udarcem. U nastavku je Dybala (51.-11m) postigao i pobjednički pogodak iz kaznenog udarca kojega je izborio Alex Sandro. Mario Mandžukić igrao je za Juventus do 66. minute, dok Marko Pjaca nije konkurirao za nastup u momčadi stare dame. U sastavu Udinesea Stipe Perica igrao je od 55. minute dok Andrija Balić nije ulazio u igru. Roma je derbiju kola kao gost svladala Napoli sa 3:1 (1:0). Junak pobjede Rome bio je bosanskohercegovački reprezentativni napadač Edin Džeko koji je postigao prva dva pogotka na utakmici, u 43. i 54. minuti. Kalidou Koulibaly je u 58. minuti uspio vratiti nadu Napoliju u pozitivan rezultat, ali je Mohamed Salah u 85. vratio Romi prednost od dva gola razlike. Hrvatski nogometaši Ivan Strinić i Marko Rog su drugi poraz Napolija u nizu u Serie A odgledali s klupe za pričuve. Pescara i Sampdoria su odigrale 1:1 (1:1) u utakmici u kojoj je oba gola postigao domaći stoper Campagnaro. On je prvo u 12. minuti zatresao vlastitu mrežu, a onda u 23. i suparničku. Dario Župarić igrao je za Pescaru od 54. minute, dok je Ante Budimir odigrao čitav susret za Juventus. 