Košarkaši Cibone u susretu su 4. kola regionalne ABA lige pobijedili kao gosti MZT u Skoplju sa 89-85 (17-13, 17-25, 22-18, 16-16; 10-10, 7-3) nakon dva produžetka. Izvanrednu utakmicu odigrao je Ante Toni Žižić sa 37 koševa i 20 skokova, 16 poena dodao je Elijah Johnson, a 15 Željko Šakić, dok su kod MZT-a najefikasniji bili Uroš Lučić sa 18 i Xavier Thames sa 17 pogodaka. U utakmici punoj preokreta, Cibona je povela sa 15-5, ali je sredinom treće četvrtine i gubila sa 13 razlike (40-53), obje su momčadi imale po nekoliko prilika za pobjedu. Domaći su manje od dvije minute prije isteka četvrte četvrtine imali sedam poena prednosti (70-63), ali Cibona je uspjela preko Žižića stići do izjednačenja, da bi u posljednjem napadu domaćih mladi centar Cibone blokirao Kloofa na ulazu pa se otišlo u dodatnih pet minuta. Cibona je bolje otvorila prvi produžetak i povela 81-76 dvije minute prije isteka vremena. Nažalost, Sinovec i Lučić su uzvratili s dvije trice kojima su doveli MZT u vodstvo 82-81 48 sekundi prije kraja. Rozić je potom pogodio jedno od dva slobodna bacanja za 82-82, da bi oba sastava propustila svoj posljednji napad. Cibona je imala 20 sekundi kako bi organizirala napad za pobjedu, ali Šakić se spetljao i nije niti uputio šut ka obruču. Svoju briljantnu partiju Žižić je zaokružio postigavši posljednjih pet poena na utakmici. Prvo je zabio uz dodatno slobodno bacanje za 87-85 dvije minute prije kraja, da bi pobjedu potvrdio zakucavanjem 2.6 sekundi prije isteka vremena za konačnih 89-85. Nakon četiri kola Cibona ima tri pobjede i jedan poraz, a MZT četiri poraza. >> Split šokirao Cedevitu, Žganec nakon pada završio u bolnici 