Po četvrti put zaredom u finalu Prvenstva Hrvatske igrat će košarkaši Cedevite i Cibone koji svoju finalnu seriju na tri pobjede započinju tek u srijedu, 17. svibnja. Cedevitaši su to izborili večeras, visokom pobjedom nad Splitom (82:52) kojeg su u dvije utakmice eliminirali sa 49 koševa prednosti. A baš su žuti bili jedini koji su tijekom ligaškog dijela prvenstva dvaput pobijedili Cedevitu. No, to je tada bila jedna velika "optička varka" o čemu je govorio i gostujući trener Ivica Skelin: - Prvu smo utakmicu dobili protiv njihove B momčadi, a drugu, na Gripama, kada su oni lovili pobjede u ABA ligi koja im je tada bila važnija. Kada su se cedevitaši usredotočili samo na domaće prvenstvo, to se odmah osjetilo. Ponešto o tome rekao je i Splitov kapetan Srđan Subotić koji je, nakon utakmice, završio na rukama suigrača jer mu je to vjerojatno bila posljednja utakmica u karijeri: - Vjerojatnost da sam završio karijeru je 99 posto, no vidjet ćemo što će donijeti ljeto. Što se pak tiče našeg polufinala sa Cedevitom, mi nismo bili suparnik po mjeri. Oni nisu odigrali ni blizu svojem najboljem izdanju, a mi smo odigrali dosta slabije u odnosu na ligašku utakmicu u Splitu. Nedostajalo nam je energije i samopuzdanja, nismo ušli s dovoljno vjere da ih možemo izbaciti i to se vidjelo. A Cedevitina premoć najviše se osjetila u fazi obrane o čemu je pak pričao Cedevitin trener Veljko Mršić: - Čestitam svojim dečkima jer ovo nam je treći ovosezonski finale u koji smo se plasirali, a prije početka doigravanja mnogi su nam prognozirali teške serije protiv Jollyja pa Splita, no mi smo u doigravanju igrali obranu više razine nego u A-1 ligi pa smo sve četiri utamice dobili lagano. Štoviše, dobili su ih svekupno sa "plus 88", za razliku od finalnog suparnika Cibone koja se dobrano namučila protiv Zadra (u tri utakmice) i Šibenika (dvije). - U tom finalu ćemo mi biti favoriti, bez obzira što nećemo biti kompletni, no vraća nam se Boatright koji će rasteretiti vanjsku liniju. Budemo li maksimalno usredotočeni, bit ćemo prvaci - ustvrdio je ovom prilikom najbolji cedevitaš, 18-godišnji Musa (24 koša) koji je priznao da je efekta na njega imalo i potpisivanje prvog profesionalnog ugovora. - Nije mi ovo najbolji učinak sezone, jer sam Olimpiji u ABA ligi zabio 26 koševa. No, sada sam rasterećen, ne moram razmišljati gdje ću, što ću i kako ću. Odabrao sam Cedevitu za koju ću, nadam se, imati još ovakvih utakmica. Pred kraj sezone se pokušavam nametnuti treneru, vrijeme je za takvo što. Pokazujem da mogu, nadam se da ću dobiti još prilika. Osim Muse, među cedevitašima dvoznamenkasti su bili još i Bilan (15) i Tomas (12), dok su kod Splićana samo Kedžo (10) i Najev (10) imali košgeterski učinak sa dvije znamenke. Uostalom, pogleda li se ukupna valorizacija igrača jedne i druge momčadi, Cedevita je "pobijedila" sa 109:39 što je također slika razlike u kvaliteti. - O utakmici se nema što reći je su cedevitaši bili dominantni od početka do kraja, a ja sam očekivao da možemo pružiti snažniji otpor. Utakmica je bila dosta ružna, s puno tehničkih pogrešaka, a nama se opet pojavio problem kojeg smo imali i u prošloj utakmici, a taj je da kada igramo protiv tjelesno moćnijih suparnika teško dolazimo do otvorenih šuteva - kazao je Splitov trener Skelin. A na njega se nadovezao Mršić, koji također nije bio sretan s umjetničkim dojmom jer njegovi su igrači ukupno izgubili čak 22 lopte. - Zbog toliko izgubljenih lopti utakmica je bila teška za gledati. Kako vama novinarima, tako i meni na klupi. No, u drugoj smo se četvrtini uspjeli odvojiti, da bismo u drugom poluvremenu napadački igrali puno bolje pa smo zabili 50 koševa. Uputio je Mršić i kratak pogled prema predstojećem finalu u kojem će se jedan na drugoga namjeriti četvrtoplasirani (Cibona) i šestoplasirani (Cedevita) sastavi iz A-1 lige: - Već četvrtu godinu zaredom igrat će se isti finale. Cibona je iskusna momčad, a mi ćemo dati sve od sebe da i po četvrti puta u nizu budemo prvaci. Od naših ozlijeđenih igrača očekujemo da će centar Begić biti spreman, ali i branič Boatright. No, on od 2. travnja nije napravio niti jedan trening s momčadi, a igrao je samo onih 20 minuta protiv Zvezde u Beogradu kada se ponovo ozlijedio. Stoga od njega ne treba očekivati čuda, no sa svojom prodornošću i šutem bit će nam vrijedna ispomoć s klupe u našim rotacijama na vanjskim pozicijama. Nakon što je on toliko izbivao, mi sada više nemamo vremena da ponovo miješamo karte. 