Foto: AFP  NOVI skandal potresao je Svjetsku nogometnu federaciju (FIFA): na doping se pozitivno pokazalo pet sjevernokorejskih reprezentativki na Svjetskom prvenstvu u Njemačkoj.   FIFA je objavila rezultate nakon što su dopinški testirane sve do jedne Sjevernokorejke. Testiranje kompletne ekipe naložila je FIFA nakon što je testiranje poslije utakmice Sjeverne Koreje i Kolumbije prije deset dana u Bochumu dalo pozitivne nalaze na A-uzorke dviju reprezentativki. "Ovo je šok", rekao je predsjednik FIFA-e Sepp Blatter istaknuvši da je slučaj prebačen na FIFA-inu Disciplinsku komisiju, koja će odlučiti o sankcijama. Iz sjevernokorejske su se reprezentacije već ispričali na incidentu. Opravdavaju se da je nedopuštena supstanca u organizmu nogometašica završila nakon što su tretirane prirodnim pripravkom na bazi mošusa, inače spravljenog po recepturi tradicionalne kineske medicine, a nakon što je spomenute igračice na treningu pogodio grom osmog lipnja tijekom pripremnog-perioda. Riječ je o najvećemu dopinškom skandalu na Svjetskim prvenstvima u posljednjih 17 godina, točnije od suspenzije Diega Maradone na američkom Mundijalu 1994. godine. Tada je argentinski nogometaš ispao pozitivan na nedopušteno sredstvo efedrin.