Naizgled miran, ali u sebi neprijeporno napet, izbornik Ante Čačić došao je pred novinare dva sata prije nego što je počelo službeno okupljanje naših nogometaša za pripreme uoči odlaska na Euro. U Svetom Martinu na Muri (od 22. do 27. svibnja) te u Rovinju (od 29. svibnja do 4. lipnja), Čačić će pripremati, osvježavati i uigravati momčad za Francusku... – Nisam posebno uzbuđen, ali jedva sam dočekao početak priprema. Pritisak postoji, no cijeli sam život navikao na rad pod naponom. Kad sam bio TV mehaničar, imao sam posla čak i s visokim naponom – duhovito je Čačić “razbio” dosadu i naglasio: – Hrvatska je reprezentacija više od nogometa, uvijek je bila, a i sad je, poseban simbol domoljublja! Stoga je i mjesto izbornika posebno, tako da ovu funkciju shvaćam kao veliku čast i obvezu, ponosan sam što sam ovdje i ne postoji taj pritisak koji bi me mogao sputati – kaže Čačić, koji ne krije da na Euru planira koristiti 15-16 igrača. A ostali? Cilj je stvoriti zajedništvo – Upravo je zato iznimno važno da oni preostali igrači budu dobro odabrani, da ne budu nezadovoljni i ljutiti, kako ne bi remetili ozračje. Ti dečki moraju biti pozitivni, moraju znati da su važan dio momčadi, iako možda neće sudjelovati igrama na terenu. Naš je osnovni cilj stvoriti zajedništvo, napraviti momčad u kojoj će igrači doista “ginuti” jedan za drugoga. I bude li tako, možemo se nadati dobrom rezultatu. Što je za vas dobar rezultat? – Ne prođemo li skupinu, svi bismo bili vrlo nesretni. Ali, ne razmišljam o tom crnom scenariju, vjerujem da ćemo ući u osminu finala, a onda što bude! Moja je letvica visoko postavljena, ali idemo utakmicu po utakmicu. Nikad nije dobro gledati “preko brda”, onda se čovjek lako spotakne – kazao je Čačić. I dok se izbornik družio s novinarima, njegovi su pomoćnici, Joe Šimunić, Marijan Mrmić, Ante Miše i Leonard Sovina, već ispijali kavicu na terasi hotel-restorana “As”. Šimunić je iskazao oduševljenje Večernjakovim dokumentarcem “Domovinski rat počeo je na Maksimiru” autora Miljenka Manjkasa, a Miše nam je rekao: Bio sam na širem popisu – Znate li da će mi ovo biti prvo veliko natjecanje? Iza mene je bogata igračka karijera, imam sedam nastupa za Hrvatsku, u nekoliko sam navrata bio i na širem popisu igrača za velika natjecanja, ali nikad nisam otišao na EP ili SP! A sad, kao mladi trener, imam priliku biti dio naše ekspedicije. Sretan sam i nadam se da ćemo u Francuskoj napraviti pravi rezultat – kaže Miše. 