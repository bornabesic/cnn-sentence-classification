Foto: Getty Images / Guliver Image ZINEDINE ZIDANE više puta je izjavio da je najbolji nogometaš na svijetu, jasno, nakon Ronalda i da bi ga svakako htio u momčadi.  Realov predsjednik Perez sredinom ove sezone je izjavio da mu je njegovo dovođenje ljetni prioritet, kako bi proslavio još jednu pobjedu u izborima za predsjednika i tako dokazao da je vladar tržišta. Ključni ljudi prvaka Europe već dugo ne skrivaju koliko žele Edena Hazarda (26) i neprestano šalju "ljubavna pisma" najboljem igraču engleskog prvaka Chelseaja protekle sezone po izboru navijača, igrača i novinara, te članu idealne momčadi Premier League. Sjajni ofenzivac bio je najbolji igrač Bluesa prilikom osvajanja oba Chelseajeva naslova u zadnje tri godine. U pet sezona u Abramovičevom klubu 72 gola je postigao, a 62 namjestio, što daje sezonski "double-double" prosjek u dvije najvažnije kategorije. Real je, pišu Španjolci, Hazarda spreman platiti 120 milijuna eura, što bi bio rekordni iznos za nekog igrača u povijesti. Engleski mediji pišu da su se Hazardovi predstavnici tijekom sezone tri puta sastajali s Realovim čelnicima te da su pregovori u poodmakloj fazi. Ali iz Belgije stiže vijest koja bi mogla ugroziti posao. Hazard je na treningu reprezentacije, pred večerašnji prijateljski meč s Češkom te kvalifikacijski za SP protiv Estonije četiri dana kasnije, slomio gležanj. Ovako teška ozljeda znači da će Hazard prisilno pauzirati tri mjeseca. Točnije, propustit će kompletne ljetne pripreme i početak nove sezone. Bez obzira na to igrao u Chelseaju ili Realu.