FRANCUSKI reli vozač Sebastien Loeb (Citroen), svjetski prvak četiri puta uzastopno, došao je do povijesne pobjede u Finskoj. Francuz je slavio šesti put u devet utrka ove sezone, no ovaj put je to učinio u Finskoj, na domaćem terenu sjajnih finskih relijaša koji pobjede strancima dopuštaju iznimno rijetko. U proteklih 16 godina uz Loeba je u Finskoj pobijedio samo Estonac Markko Martin 2003. godine. No, on je vozio u njemu vrlo poznatim uvjetima. Loeb je u posljednje tri etape vožene u nedjelju nekoliko puta kiksao, ali ne dovoljno ozbiljno da bi propustio 18,2 sekunde prednosti stečene pred Fordovim Fincem Mikkom Hirvonenom nakon 21 etape. Na kraju je Francuz slavio s devet sekundi prednosti. Više od tri minute na trećem je mjestu zaostao Australac u Subaruu Chris Atkinson. "Možda ove godine i neću biti svjetski prvak, ali drago mi je zbog ove pobjede. Slaviti u Finskoj bio je dosad jedan od mojih rijetkih neostvarenih ciljeva", izjavio je 34-godišnji šampion, koji za Hirvonenom zaostaje jedan bod u ukupnom poretku šest utrka prije kraja. Finski reli, rezultati:  1. Sebastien LOEB 2:54:05.5 2. Mikko HIRVONEN 2:54:14.5 +9.0 3. Chris ATKINSON 2:57:22.5 +3:17.0 4. Dani SORDO 2:57:36.4 +3:30.9 5. Henning SOLBERG 2:58:03.2 +3:57.7 6. Petter SOLBERG 2:58:09.6 +4:04.1 7. Matti RANTANEN 3:00:16.6 +6:11.1 8. Toni GARDEMEISTER 3:02:24.2 +8:18.7...   SP u reliju, ukupna poredak: 1. Hirvonen Finska/Ford 67 bodova 2. Loeb Francuska/Citroen 66 3. Atkinson  Australija/Subaru 37 4. Sordo Španjolska/Citroen 35 4. Latvala Finska/Ford 34 Totalsport Foto: AFP