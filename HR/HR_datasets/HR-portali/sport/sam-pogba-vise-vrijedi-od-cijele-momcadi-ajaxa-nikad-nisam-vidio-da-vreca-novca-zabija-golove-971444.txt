U SRIJEDU u Stockholmu odigrat će se  finale Europske lige između Manchester Uniteda i Ajaxa.  Premda se radi o dvoboju dva nogometna diva s nestvarnom trofejnom povijesti, United će u srijedu biti veliki favorit. Iako su Englezi već nekoliko godina, od odlaska u mirovinu sir Alexa Fergusona, u velikom padu, protiv ''dječjeg vrtića'' iz Amsterdama, većina stručnjaka se slaže, ne bi trebali imati problema. Kad kažemo da je prosjek godina Kopljanicima tek 21, onda je jasno zbog čega kladionice favoriziraju Crvene vragove. S druge strane, iskustvo i tržišna vrijednost također su na strani Engleza. Prema Transfermarktu, Ajaxova cijela momčad vrijedi 104,8 milijuna eura, a sam Paul Pogba vrijedi 105 milijuna. Dakle, sam je skuplji od cijele momčadi Ajaxa. No, Ajaxovi klince ne plaše Unitedovih zvijezda, pa je tako odjeknula izjava 17-godišnjeg Matthijsa De Ligta, dječaka  koji je tek ove sezone upisao profesionalni debi u dresu Ajaxa. ''Nikad nisam vidio da vreća novca zabija golove, kako je Johan Cruyff znao reći. Ako ćemo igrati borbeno, definitivno imamo šanse'', rekao je De Ligt.