Rukometaši PPD Zagreba večeras će u Varaždinu (19 sati) ugostiti aktualnog prvaka Europe Kielce. Bit će to utakmica sedmog kola elitne skupine Lige prvaka. – Poljaci dolaze nakon dva uvjerljiva poraza i sigurno je da će im večerašnja utakmica biti ulaznica za izlazak iz krize. Ja želim da im kriza potraje još barem ovu utakmicu. Mislim da su svjesni, ako nas ne pobijede, da će im prvo mjesto u skupini i izravan plasman u četvrtfinale biti onemogućeni i zato vjerujem da će maksimalno ozbiljno pristupiti večerašnjem susretu – rekao je Silvio Ivandija, trener “plinara”. Talant Dušebajev, trener Kielcea, dolazi pak u Varaždin s četiri vezana poraza. Dva s klubom, dva s poljskom reprezentacijom. U Riju, na Olimpijskim igrama, nadmudrio je Željka Babića, izbornika Hrvatske, i Poljska je otišla u polufinale. Može li nadmudriti i Ivandiju? – Neće ići. Dobro sam ih analizirao i shvatio da ćemo napraviti pola posla ako spriječimo njihova česta dodavanja na crtu gdje je Španjolac Julen Aguinagalde neumoljiv. Osobno se ne bojim nijednog njihova igrača bez obzira na to što su dobro pokriveni na svakoj poziciji – istaknuo je Ivandija. Ne bojite se da će vam Karol Bielicki postići 13 pogodaka kao hrvatskoj reprezentaciji na Igrama? – Gledajte, ako bude imao svoj dan, onda ću na vrijeme poduzeti korake da nam ne postiže lagano pogotke. Uigrali smo dobro obrane 6-0 i 5-1 tako da mislim da imamo za njega dobra rješenja – kaže Ivandija. Dobro je da u sastavu nema Michaela Jureckog, njihova ponajboljeg igrača. – Dobro je da ga nema, ali imaju oni još uvijek dovoljan broj kvalitetnih igrača – istaknuo je trener PPD Zagreba. Protiv RN Löwena na tribini ste ostavili Velka Markoskog? – Imam dva specijalista za obranu. Tončija Valčića i njega. Pokušavam igrati bez toga da moram dvojicu igrača mijenjati napad i obranu. Još nisam odlučio tko će se preseliti na tribinu. Znam samo da zbog ozljede nema Cingesara – zaključio je Silvio Ivandija. >>Tjednik Max! i sport Večernjeg lista pratite i na Facebooku 