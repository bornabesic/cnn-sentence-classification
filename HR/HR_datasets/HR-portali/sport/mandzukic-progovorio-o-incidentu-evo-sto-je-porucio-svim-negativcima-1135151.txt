Napadač Juventusa Mario Mandžukić objasnio je svoj ispad u jučerašnjoj pobjedi nad Torinom (3:1). Trener Massimiliano Allegri hrvatskog je napadača izvadio iz igre u 71. minuti, na što je Mandžo žestoko reagirao. Dan poslije oglasio se na društvenim mrežama. "Momčad mi je na prvom mjestu i kao sportaš uvijek želim pridonijeti ekipi da ostvari dobar rezultat. Stoga mi je bilo krivo kada sam izašao iz igre jer više nisam mogao pomoći suigračima na terenu pri nepovoljnom rezultatu 1:1. Dobro raspoloženje zbog nove pobjede neće mi pokvariti oni koji u uspjesima pokušavaju naći nešto negativno", napisao je Mandžukić u objavi na Instagramu. U Mandžukićevu obranu stali su Miralem Pjanić i sportski direktor Pavel Nedved. – Mandžukić je slavio s nama u svlačionici. Tu nema problema, ta je zamjena ionako bila taktička – poručio je Pjanić, dok je Nedved dodao: – Poslao sam mu poruku, rekao mu da se smiri. On je jedan od igrača koji najbolje predstavljaju Juventus. On se uvijek bori, sretni smo što ga imamo. 