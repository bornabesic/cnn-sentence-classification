Bivši hrvatski nogometni reprezentativac Ivan Klasnić nastavio je pravnu bitku protiv bivših liječnika Werdera Götza Dimanskog i Manjua Guha. Klasnićevi odvjetnici jučer su sudu u Bremenu dostavili dokumentaciju na više od 1500 stranica te tvrde da su navedeni liječnici krivi zbog nemara jer nisu na vrijeme uočili njegove zdravstvene probleme. Medicinski vještak je na ročištu identificirao niz propusta i pogrešaka u radu Werderovih liječnika te procijenio da se za Klasnićevu bubrežnu disfunkciju znalo još od 2002. godine. Liječnici su, tvrdi, hrvatskog nogometaša trebali staviti pod nadzor i osigurati da ne uzima lijekove koji su mogli dodatno oštetiti bubrege. - Očito je da su liječnici pogriješili. Nikakav novac ne može nadomjestiti patnju kroz koju sam prošao. Mogao sam umrijeti! - rekao je Klasnić nakon izlaska iz sudnice. Cijeli proces traje gotovo devet godina, a ne dođe li nagodbe presuda bi trebala biti poznata 24. ožujka. Klasnić bi za odštetu mogao dobiti oko 1,2 milijuna eura. Podsjetimo, Klasnićevi zdravstveni problemi s bubrezima počeli su 2007. godine. Transplantiran mu je majčin bubreg, no Ivanovo tijelo organ je odbacilo nakon čega je uslijedila druga transplantacija – očeva bubrega. Nažalost, sada mu je potrebna treća transplantacija, na liječničkoj listi čeka donora organa, a do tada želi da u njegovoj okolini i među najbližima atmosfera bude normalna koliko je god to moguće.  >> Klasnić: Želim i dalje normalno živjeti, ne možete mi oduzeti nogomet