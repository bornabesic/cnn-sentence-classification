Filipa Pejića ovog vikenda u Ateni čeka novi ispit, i to u međukategoriji protiv grčkog borca Alexisa Savvidisa. Porazgovarali smo s Filipom i najavili borbu, ali osim toga i prošli kroz ono što se događalo između dva FFC eventa. FFC pojas ostao je u rukama Filipa Pejića nakon jako teške borbe protiv Jamesa Bruma, u zagrebačkoj Areni na FFC 27 eventu. Sada mu slijedi jedan ispit malo manjeg pritiska, za koji je Filip uvjeren kako je još spremniji nego što je bio borbu ranije. Čeka ga mladi grčki talent Alexis Savvidis i to na njemu domaćem terenu. Nakon borbe u Zagrebu smo razgovarali odmah u svlačionici gdje smo mogli vidjeti kako si doživio ozljedu nakon koje si jedva uspio ustati. O čemu je na kraju bila riječ, koliko je bilo ozbiljno te koliko ti je zapravo vremena oduzeo oporavak? Popucao mi je mišić i mjesec dana je trajao oporavak. Mjesec dana se nisam u potpunosti mogao osloniti na nogu i izbivao sam s MMA treninga, no trenirao sam. Radio sam u teretani i sl. Na kraju se to ispostavila kao jaka ozljeda i to od jednog udarca, prvog ozbiljnog udarca u borbi. Mislio sam da neće biti tako nešto, otišao sam na pregled i bilo je gadnije nego što sam mislio. Sada je već sve oke, tukli su me već u to isto mjesto, pripreme su prošle bez ozljeda i sve je super. Naravno, uvijek bude tu i tamo nešto, mora neke koščica uvijek puknuti, ali to je sve sanirano i idem ‘turbo’ u meč. Pripreme su bile teške, ali jake. To je prošlo, sada još preostaje samo do kraja skinuti kilograme. Na čemu si najviše radio u ovim pripremama i gdje vjeruješ da se najviše primijeti napredak? Što si izvukao iz borbe protiv Bruma? Radili smo najviše na mom kretanju i na kontrama. Ovo je bila borba u kojoj sam naučio najviše do sada. Odradio sam tri runde s jako dobrim borcem i sigurno mi je to najveći uspjeh u dosadašnjoj karijeri. Uvijek nakon borbe pronađeš neke detalje za koje smatraš da možeš i moraš bolje, pa se tome malo više posvetiš. Boks sam podigao na jednu višu razinu jer jednostavno moram to iskorištavati zbog svoje veličine. Imam puno duže ruke od većine protivnika i jednostavno je to moja velika prednost. Radim puno i na nogama, bio je plan to pokazati već u borbi protiv Jamesa, ali rano sam dobio udarac pa nisam bio u mogućnosti toliko mahati nogama. Vjerujem da sam jako puno napredovao. Koliko je u pripremama pomogla činjenica da ćeš se boriti u međukategoriji, odnosno da imaš dva kilograma manje za skinuti? U Zagrebu si prošao tek nakon dodatnog vremena za skidanje viška. Ja uvijek skidam podosta kila, hodam najčešće s oko 77 kilograma, tako da mi ova dva kilograma znače jako puno. U Zagrebu je problem prije svega bio jer nam se vaga pokvarila, pa sam bio i potresen u glavi, no uspio sam sve srediti. Ova borba je također kratki odmor od svega toga, zamolio sam promociju ako je moguće riješiti borbu u kojoj ne bih morao skidati toliko kilograma, pa je tako ispala ta međukategorija, iako sam se osobno nadao da bih mogao odraditi do 70 kilograma. U tri mjeseca sam dva puta skidao na 66, a to nije baš zdravo za organizam. Imaš vrlo mladog protivnika, 21 godina, ali protivnika koji je već stigao odraditi 20 profesionalnih borbi, uz skor 14-6. Impresivno zar ne? Mene to ne zamara i ne igra mi nikakvu ulogu. James Brum je puno jači i iskusniji borac od njega, ni nikada ne znaš. Sve ćemo vidjeti kada borba krene, možda se pokaže bolji od toga. Ja svakako nikoga ne podcjenjujem i spreman sam na sve. A gdje je najjači i što vidiš kao njegove najveće prednosti koje treba pokušati anulirati? Svakako je najjači u parteru, ali sam spreman i dolje s njim. Naravno, pokušati ću držati borbu na nogama, no nemam nikakvih problema s time ako borba ode u parter. Pripremili smo nekoliko taktika i planove pa ćemo vidjeti što će se dogoditi. Apsolutno sam sve izbrusio i jednostavno mi ne postoji nepoželjna situacija u ovoj borbi. Kako to da je na kraju ipak ispala ta međukategorija? Htio sam do 70 kilograma, ali on je tražio 68, pošto se on također inače bori do 66, pa čak i do 61. Promocija mi je našla tog protivnika jer sam sada već netko tko se ne može boriti s dečkima koji imaju npr. 5 borbi. Nije baš pošteno niti za gledatelje, niti za mene, niti za moj skor. Tako je došlo do ovoga i na kraju smo dogovorili tu težinu. Meni odgovara. Ima li nekakvog pomaka oko potencijalne borbe protiv bivšeg FFC prvaka Antuna Račića, borbe koju cijela hrvatska MMA scena želi vidjeti i koja bi bila vjerojatno marketinški najjača FFC borba do sada? Ja sam ranije Račića zvao i tražio sam borbu protiv njega, on me odbio. Što da ja sada radim i što da ja njemu nudim? Sada kada je on pao, a ja sam se digao. Jako sam se razočarao u tog dečka kad me odbio. Ja odradim još jednu ili dvije borbe i idem nazad u UFC. Račić nije na nekoj velikoj razini i ništa mi ne predstavlja. Kako je on mene odbio, tako mu ja sada vraćam. Ne želim mu dati priliku jer ima jako puno boljih boraca protiv kojih bih se borio, čak imam plan jednoga od njih prozvati nakon borbe u Ateni. U pitanju je jedno malo razvikanije ime od Antuna Račića. Prvo UFC iskustvo je bila prije svega velika škola i u drugu bi avanturu vjerojatno ušao spremniji, pošto si već sada upoznat s nekim stvarima. U mojim mečevima se vidi da sam iz tog cijelog iskustva naučio jako puno. Velikim dijelom iz poraza, a velikim i zbog prevelikog skidanja kilograma. Upravo to drugo veže ovo prvo, odnosno to je razlog zašto sam tako loše izgledao u borbi i zašto sam izgubio. Ja vjerujem da trebam ovu sada pobjedu i još jednu te onda mogu ponovno tražiti ugovor s UFC-om. Pokazujem svoje kvalitete, pokazujem svoj napredak i vidi se da ono nisam bio ja. To skidanje kilograma me jednostavno pojelo i mozak mi nije radio niti 2%. Ovog puta će sve biti bolje i kvalitetnije. Final Fight Championship www.facebook.com/FFCfighting https://twitter.com/FFCfighting www.instagram.com/ffcfighting