Hrvatska tenisačica Donna Vekić plasirala se u 2. kolo WTA turnira u Sankt Peterburgu, ona je u 1. kolu sa 6-0, 6-4 svladala Latvijku Jelenu Ostapenko u susretu koji je trajao sat i 26 minuta. Vekić je u glavni ždrijeb ušla kao "sretna gubitnica" nakon otkazivanja Švicarke Stefanie Voegele, a protiv 33. igračice svijeta, 19-godišnje Ostapenko odlično je otvorila dvoboj i dobila prvih sedam gemova. Uslijedila je blaža kriza, Ostapenko je osvojila četiri od sljedeći pet igara pritom jedini put u dvoboju oduzevši servis 20-godišnjoj Osječanki. Ipak, Vekić je dvoboj okončala novom serijom od četiri uzastopna gema kojom je izborila plasman u sljedeće kolo u kojemu ju čeka druga nositeljica Slovakinja Dominika Cibulkova. Ranije u utorak plasman u 2. kolo plasirala se i Ana Konjuh koja je pobijedila Rumunjku Monicu Niculescu s 1-6, 6-3, 6-2 nakon dvosatne borbe. Konjuh će u 2. kolu igrati protiv još jedne Rumunjke, prve nositeljice turnira i 4. tenisačice svijeta Simone Halep, s kojom se nikada još nije sastajala.