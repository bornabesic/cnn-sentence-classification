Mnogo je hrvatskih radnika iskusilo što to znači biti na čekanju, nisi još dobio otkaz, ali on visi nad glavom svakog dana. Plaća ili stiže ili ne stiže, ovisno od firme do firme. Nakon minimalne pobjede Dinama nad Splitom (1:0 pogotkom Armina Hodžića), ali i užasno loše igre, na čekanju su i neki u Dinamu. Došao posve nespreman Sammir koji je doveden da bi napravio razliku, da bi pomogao Dinamu u lovu na Rijeku jedan je od tih, a drugi je trener Ivajlo Petev. Sammir nije napravio razliku, donio kvalitetu, popravio Dinamo. Prvo je došao apsolutno nespreman i stvarno je dobro radio, trudio se, a Petev mu je davao sve veću minutažu. No, na kraju je njegov učinak siromašan, u jedanaest nastupa zabio je jedan gol i upisao dvije asistencije, za takvog igrača koji je ofenzivni vezni, to je premalo. Kako mu obvezna igra nikad nije predmet u nogometnoj školi, a u ofenzivi je zakazao, Ivajlo Petev počeo ga je stavljati na klupu. Potom se Sammir ozlijedio u Koprivnici, desetak dana nije trenirao, ali sad je ozdravio, trenirao s momčadi, a onda mu je Petev pred nosom zatvorio vrata klupskog autobusa. Ostao je Sammir u Zagrebu, i opustio svoje mišiće uz čašicu vina. Nije ni on zadovoljan, prema nekim informacijama, već je zatražio razgovor u klubu. No, nekakvih potresa oko njega zasad neće biti. – Gojak je dobio priliku, zabio četiri gola, pa dvije utakmice nakon toga igrao jako dobro i nisam ga želio mijenjati, zato nisam vodio Sammira u Split – kazao je trener plavih Ivajlo Petev. Bugarin ima pravo birati, uostalom mogao je jednostavno procijeniti da put u Split i sjedenje na klupi ne bi bili dobri za Sammirova leđa, da jednostavno još nije potpuno spreman. No, jasno da je Petev zadovoljniji mladim igračima nego Sammirom. – Samo, i Petev bi morao znati da je mnogo trenera “palo” baš na Sammiru, Filho je uvijek imao poseban status. Kako je rezultat majka koja čuva treneru poziciju, Petev će ovisiti o rezultatu kad se na kraju podvuče crta. I zato su u ovom trenutku i Sammir i Petev na čekanju, s tim što njima plaća ide redovno, Sammiru milijun, a Petevu 240.000 eura godišnje. Petev ne napreduje – Zasad nisu sve nas baš uspjeli uvjeriti da su najbolja rješenja, kad je Sammir dolazio, bili smo vrlo sumnjičavi znajući da su ga se u Dinamu dugo pokušavali riješiti, a sad ga vraćaju. Petev je zaslužio mir tijekom ovih mjeseci koliko je ovdje, ali Dinamo mu i danas igra vrlo slično onome kad je tek došao. No, ni oko njega neće biti potresa do kraja sezone, čeka se u Maksimiru konačno podvlačenje crte pod rezultate, iako su zasad čelnici kluba skloniji tome da Petev ostane. Samo, mora biti oprezan, mora znati balansirati i sa Sammirom, Ćorićem, promocijom mladih igrača, a k tome mu trebaju i rezultati. Na kraju sve može ispasti bajno, s dvostrukom krunom u idealnom plavom scenariju, ali može biti i debakl ako ne bude nijednog trofeja, to će mu u Dinamu teško oprostiti. – Moguće je da ostanu na kraju i on i Sammir, možda ćemo svjedočiti početku jednog divnog prijateljstva... No, zasad moraju strepjeti da ovo čekanje doista i za njih ne bude veliki korak prema odlasku na burzu. 