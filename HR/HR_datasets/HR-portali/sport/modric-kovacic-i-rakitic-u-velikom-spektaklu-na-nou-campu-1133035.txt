Prvi put u povijesti tri su Hrvata igrali od prve minute u El Clásicu, Ivan Rakitić za Barcelonu, a Luka Modrić i Mateo Kovačić za madridski Real. U derbiju 14. kola španjolske lige na Nou Campu Barcelona i Real su igrali 1:1. Domaćin je poveo iz prve prave prilike u drugom poluvremenu. Neymar je u 53. minuti ubacio, a Suarez izbjegao pažnji obrane Reala i glavom s četiri metara zabio za 1:0. Bod Madriđanima donio je Sergio Ramos u 90. minuti nakon ubačaja Luke Modrića iz slobodnog udarca. Uoči utakmice minutom šutnje odana je počast igračima brazilskog Chapecoensea koji su poginuli u zrakoplovnoj nesreći u Kolumbiji. Nakon početnog ispitivanja snaga, Barca se malo otvorila, a prvi su put zaprijetili u 10. minuti kada je Neymar ubacio s lijeve strane. Andre Gomes nije došao do lopte, no zato je Roberto, čiji je udarac blokirao Ramos. Katalonci su tražili jedanaesterac zbog navodnog igranja rukom, no sudac je pokazao samo da se igra nastavi. Cristiano Ronaldo glavom je zaprijetio u 16. minuti, ali bio je to lagan zadatak za Ter Stegena. U 18. minuti Messi je dobio priliku iz slobodnog udarca s 20-ak metara s desne strane, no slabo je pucao. Suarez je u 21. minuti bio u izglednoj prilici, pucao je s 12 metara, ali je Varane blokirao njegov udarac. I na drugoj strani dobar blok samo dvije minute kasnije, ovog puta nakon pokušaja Benzeme s deset metara. U 32. minuti udarcem s ruba šesnaesterca zaprijetio je Marcelo, no bez opasnosti za Ter Stegena. Dobro je u 36. minuti pucao Cristiano Ronaldo s lijeve strane s desetak metara, ali točno u Barcina vratara. Samo dvije minute kasnije opet je Portugalac bio opasan, izbacio je dva braniča, no slabo je pucao s deset metara ravno u Ter Stegena. U 44. minuti Benzema je povukao i ušao u šesnaesterac, a njegov je ubačaj Pique izbacio u korner. Nakon ubačaja iz kuta pucao je Varane, ali Ter Stegen je ponovno bio na mjestu. Barca je povela iz prve prave prilike u nastavku. Neymar je u 53. minuti ubacio, a Suarez izbjegao pažnji obrane Reala i glavom s četiri metara zabio za 1:0. Samo sedam minuta kasnije Nou Camp se još jednom digao na noge, no ovog puta zbog ulaska Andresa Inieste koji se vratio nakon pauze od mjesec i pol dana. Zamijenio je Ivana Rakitića. Pogodak je dao krila domaćim igačima koji su bili mnogo bolji u nastavku utakmice. U 68. minuti Neymar je mogao zabiti pogodak, ali je njegov pokušaj otišao iznad vratnice. Samo minutu kasnije pucao je Iniesta, ali obranio je to Navas. Neymar je opet opasan u 72. minuti kada puca iskosa s desne strane sa sedam, osam metara, međutim samo do bloka Realovih braniča. Novu priliku za konačno rješenje za Barcelonu imao je Messi u 82. minuti nakon sjajne lopte Inieste, no udarac iskosa s lijeve strane sa sedam, osam metara odlazi pokraj suprotne vratnice. U 86. minuti Ramosov udarac glavom nakon ubacivanja Carvajala otišao je iznad vrata. Četiri minute kasnije Luka Modrić je iz slobodnog udarca nabacio na peterac, a Sergio Ramos je skrenuo loptu za 1:1. 