Cleveland Cavaliers su sinoć sa 118-103 pobijedili Phoenix Sunse, a LeBronu Jamesu je malo nedostojalo da upiše svoj 46. triple-double u karijeri sa 21 pogotkom, devet skokova i 15 asistencija, dok je Dragan Bender bio skroman u porazu svoje momčadi. Kyrie Irving je dodao 26 koševa, Channing Frye je ubacio 18 koševa, Iman Shumpert 17, a James Jones 14. Cavsi, koji su se vratili u svoju Quicken Loans Arenu nakon šest gostujućih utakmica, popravili su svoj omjer pobjeda i poraza na 30-11. Sunse je predvodio Tyson Chandler sa 22 pogotka i 16 skokova, a Dragan Bender je odigrao 17 minuta i zabio tri koša te upisao jedan skok, jednu asistenciju i jedan blok. Za Sunse je ovo četvrti poraz u zadnjih pet utakmica.   San Antonio Spurs su sa 118-104 bili bolji od Denver Nuggetsa, a Kawhi Leonard je za pobjeud zabio 34 koša, dok je rookie Dejounte Murray dodao 24. Denverov niz od tri pobjede je prekinut unatoč 35 koša Nikole Jokića. Leonard je u petoj utakmici zaredom upisao učinak od najmanje 30 koševa. U Miamiju je Heat svladao Dallas Maverickse sa 99-95, a do pobjede ih je vodio Goran Dragić sa 32 pogotka. Tyler Johnson je ubacio 23 koša, od čega 10 u zadnjoj četvrtini. Hassan Whiteside je postigao 13 pogodaka, a Dion Waiters 12 za Heat. Kod Dallasa najučinkovitiji je bio Dirk Nowitzki koji je utakicu završio sa 19 koševa. Washington Wizards su sa 113-110 pobijedili New York Knickse, najviše zahvaljujući Johnu Wallu koji je zabio zadnja četiri koša za pobjednike. Utakmicu je završio sa 29 pogodaka i 13 asistencija. Otto Porter Jr. je zabio šest trica drugu večer zaredom, a učinak mu je na kraju bio 23 koša. Iako je Carmelo Anthony zabio 34 koša, a Derrick Rose 20 za Knickse to nije bilo dosta domaćinima za pobjedu. Minnesota Timberwolves su bili bolji od Los Angeles Clippersa sa 104-101 a do pobjede ih je predvodio Karl Anthony Towns sa 37 pogodaka. Najbolji strijelac za Clipperse bio je DeAndre Jordan sa 29 pogodaka.   