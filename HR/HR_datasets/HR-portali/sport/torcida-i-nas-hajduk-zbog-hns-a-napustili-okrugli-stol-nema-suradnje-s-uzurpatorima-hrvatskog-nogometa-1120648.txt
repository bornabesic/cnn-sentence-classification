Predstavnici Kluba navijača Torcida i udruge Naš Hajduk napustili su u srijedu u Splitu okrugli stol na temu "Dijalog između navijača, predstavnika kluba i lokalne vlasti" vidjevši, kako su rekli, da na njemu sudjeluju i predstavnici Hrvatskog nogometnog saveza (HNS) koje su nazvali "uzurpatorima." – Kad su predstavnici navijača i članova Hajduka jutros došli na sastanak, vidjeli su da se će na njemu sudjelovati i Zorislav Srebrić, viši savjetnik predsjednika HNS-a, Luka Radat, član Izvršnog odbora Kluba navijača Uvijek vjerni te Miroslav Marković, povjerenik za sigurnost HNS-a – navodi se zajedničkom priopćenju Torcide i udruge Naš Hajduk. Istaknuli su kako ne žele davati kredibilitet ljudima koji ne poštuju hrvatske zakone i ne zastupaju interese hrvatskog nogometa, već su u službi jednog čovjeka, u čijim plaćenim putovanjima i večerama nerijetko uživaju te su tražili od organizatora da oni ne sudjeluju na okruglom stolu. – Kako nije bilo jasnog odgovora, naši predstavnici su organizatorima i sudionicima zahvalili na pozivu, predali materijale pripremljene za ovu priliku i kratko ih upoznali s više od desetljeća borbe protiv mafije u hrvatskom nogometu, te su napustili skup – obrazložili su Torcida i udruga Naš Hajduk svoje današnje napuštanje okruglog stola. Također su rekli, ne spominjući izravno ime Zdravka Mamića, kako im je neprihvatljivo raspravljati "sa slugama apsolutnog gospodara nogometa u Hrvatskoj, čovjeka optuženog za pronevjeru više stotina milijuna kuna. Kako su naveli, postupkom napuštanja okruglog stola Torcida i udruga Naš Hajduk poručuju institucijama u zemlji i inozemstvu, kojima su se više puta obraćali, da suradnje "s uzurpatorima hrvatskog nogometa neće biti." – Budući da se HNS na dijalog s Hajdukom i navijačima koji nisu na njihovoj platnoj listi odaziva samo kad ih natjeraju, s nestrpljenjem čekamo dan kada će ih se natjerati i da mafijaše izbace iz svojih redova te počnu provoditi zakone Republike Hrvatske – istaknuli su iz Torcide i udruge Naš Hajduk. >> Napadaču na suca Marića određen istražni zatvor, za ostalim mladićima još se traga 