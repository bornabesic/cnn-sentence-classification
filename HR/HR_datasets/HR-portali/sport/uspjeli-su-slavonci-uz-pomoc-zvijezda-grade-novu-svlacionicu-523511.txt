Snaga volje uz snažnu dozu kreativnosti omogućila je županjskom niželigašu Sladorani izgradnju pomoćnog terena s umjetnom travom prošle godine. Naime, snalažljiva uprava člana 1. ŽNL Vukovarsko srijemske bacila se u prikupljanje dresova i sportskih rekvizita od poznatih hrvatskih sportaša kako bi prikupljen materijal izložila na svima dobitnoj tomboli.  Preko 60 dresova izloženo je na prvoj tomboli u travnju 2016. i klub je zahvaljujući svojim navijačima i simpatizerima uspio prikupiti sumu novca koja je uspjela pogurati čitav projekt izgradnje pomoćnog terena s umjetnom travom. Dresove su slali između ostalih Mandžukić, Stevanović, Modrić, Rapaić, Rendulić, Pjaca, Duvnjak, Gojun i Pašalić, a današnji igrač HNK Rijeke, Dario Župarić, osobno je donirao novčana sredstva kako bi potpomogao klubu u kojem je napravio prve nogometne korake. Ponukani lanjskim uspjehom, 'slatki' su u sljedećih 12 mjeseci uložili još jače napore kako bi prikupili novac za izgradnju nove svlačionice. Ambiciozni petoligaš oduševio je hrvatsku sportsku javnost. S Novom godinom krenuli smo već u akciju skupljanja dresova za drugu donatorsku večer, koja će biti za izgradnju nove... U potrazi za donacijama slali su upite svim prvoligašima iz najjačih europskih liga, a početkom veljače im se javio poznati engleski premierligaš Middlesbrough koji je poslao svoj retro dres. I to je 'zapalilo' sve, dresovi su počeli stizati sa svih strana. - Skupili smo preko 100 originalnih dresova igrača i momčadi te još ne vjerujemo da smo uspjeli. S obzirom da nam je bila želja prestići prošlogodišnju brojku 60, ovo je nadmašilo sva očekivanja. Dresovi su nam pristizali iz 17 država svijeta - otkrio nam je tajnik kluba Adrian Rukavina. Svi dresovi su izvješeni, morali smo malo improvizirati pošto je sala premala za ovih 100-tinjak dresova. Vidimo se večeras, još sasvim malo karata je u prodaji pa požurite po njih. :) Druga donatorska večer održala se u petak 5. svibnja u Županji i na njoj su svi bili dobitnici, a onaj najveći, bio je klub.  - Na ovoj večeri imali smo mnogo razloga za veselje: prvo mjesto seniora na dvoranskom prvenstvu, ulazak seniora u 1.ŽNL, četvrto mjesto na trenutnoj ljestvici, osnivanje limača - trenutno ih ima preko 40, borba juniora za 1.mjesto u prvenstvu. Isti dan smo i službeno zaprimili ugovor u poslovnoj suradnji s HNK Hajduk iz Splita, koji će biti potpisan u roku od dva tjedna. Iznimno nas veseli što smo takav poklon dobili baš na dan donatorske večeri - govori Rukavina pa dodaje: - Puno rada i truda je uloženo u posljednjih godinu dana, kako od igrača, volontera, članova uprave, pa sve do donatora i navijača. U petak smo svi zajedno mogli  biti ponosni što smo dio ove poštene, sportske, nogometne priče koja prelazi granice amaterskih klubova. Izgradnja svlačionice započet će na kraju tekuće sezone. Svi potrebni preduvjeti za to ispunjeni. I to u stilu. Pored toga, zabava je potrajala do ranih jutarnjih sati, kao i prije godinu dana. - Svaki donirani dres ima svoju priču, kako je došao do nas, tko nam je pomogao oko kojeg dresa, dostava, paketi, zamolbe... Priča koja ostavlja bez teksta! Večer je prošla u najboljem mogućem redu, svaki dres dobio je svog vlasnika i vjerujemo da u petak nije bilo nezadovoljnih. Plesalo se i pjevalo do ranih jutarnjih sati. Hvala svima koji su pomogli na bilo koji način, vidimo se i iduće godine - govori Rukavina za kraj. 