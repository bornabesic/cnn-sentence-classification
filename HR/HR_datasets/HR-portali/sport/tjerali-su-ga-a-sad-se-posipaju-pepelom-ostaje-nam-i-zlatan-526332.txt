Gdje je novac, gdje su televizijska prava, gdje su sponzori tu je i intriga te sve ostalo što dolazi uz nju. Tu su i najbolji igrači, tu se vrte najveći iznosi, tu se sve gleda kroz povećalo i svaka greška je dvostruko skuplja. Ono što je nekad dugo godina bila Serie A u zadnje vrijeme je engleska Premier liga. A gdje se događaju bolje stvari nego u ligi gdje doslovno prvih sedam, osam klubova mogu biti prvaci. Osim Arsenala. 'Topnici' igraju iz ljubavi. Šalu na stranu, u takvim okolnostima događaju se i ozbiljni transferi te se vuku drastični potezi. U Engleskoj su i plaće među najvećima u Europi pa tako igrači vole englesko podneblje. Jedan od njih je i Diego Costa, koji je već nekoliko puta trebao napustiti Chelsea, ali, eto, svaki put se čudesno predomislio. U siječnju je zamalo završio u kineskom Tianjin Quanjianu gdje je mogao postati jedan od najplaćenijih nogometaša svijeta. Chelsea ga je uspio zadržati, ali ponajviše zahvaljujući Antoniju Conteu. Čudne su te talijanske ljubavi protkane konfliktom. Jer upravo se to i dogodilo. Diego Costa je u jednom trenutku sezone završio na tribini zbog svađe s talijanskim stručnjakom, ali je temperamentni dvojac vrlo brzo raščistio razmirice. Tko se tuče, taj se i voli. A dobro poznajemo karaktere obojice... Conte je uspio napraviti ono što najbolje zna, a to je osvajanje trofeja. Diego Costa je pod njegovim vodstvom zabio 20 golova u PL-u i, čini se, odlučio je ostati. Ubrzo bi trebao potpisati novi ugovor po kojem bi mu Chelsea sljedeće tri godine trebao isplaćivati 15 milijuna eura po sezoni. Budući da je Costin san osvajanje Lige prvaka, savjetujemo mu da ostane u Europi. Kineska lova nije ništa bolja od europske. Pitajte Sammira. Onda se na travnjak vrati brže od očekivanog. To će se i dogoditi uskoro. Poslali su ga u penziju, a on će se vratiti kao i svaki put do sada te ponovo rešetati protivničke mreže. Usudili bismo se reći da će se iduće sezone boriti za titulu najboljeg strijelca Premier lige. U Europi će ostati to je sigurno. Potvrdio je to i njegov agent Mino Raiola. - Puno klubova se raspitivalo za Zlatana. Igrat će još dvije godine i sto posto ostaje u Europi - rekao je Raiola. Dakle, nema službene potvrde da će ostati u Manchester Unitedu, ali i to se ubrzo može očekivati. Jer, moramo biti realni, nema niti jednog razloga zašto bi mu United odbio produžiti ugovor koji istječe ovog ljeta. Ibra je prošle sezone zabio 28 golova, a iako ga je ozljeda malo usporila ne kaže se bez razloga - forma je prolazna, ali klasa je vječna.