U danu velikog uspjeha Hajdukove omladinske škole, sportski direktor Mario Branco odlučio je povući vrlo neuobičajen potez. Najavio je svoj odlazak iz Hajduka na kraju sezone ako prva momčad ne osvoji treće mjesto u HNL-u, doznaju 24sata. Iako su ljudi u klubu iznimno zadovoljni njegovim radom, Mario Branco najavio je odlazak ako i prva momčad ne napravi ono što se od nje očekuje. Pioniri, kadeti i juniori uspješno završavaju sezonu, druga momčad plasirala se u Drugu HNL, no sve to nije dovoljno za Portugalca. Prilično je to neočekivan potez, pogotovo ako znamo da u klubu nema većih problema odnosno nesuglasica po stručnom potezu niti se Brancu bilo tko miješa u posao. Podsjetimo, Hajduk i Osijek imaju identičan broj bodova, s tim da Osječani imaju nešto teži raspored jer u nedjelju igraju protiv Dinama pa gostuju kod Splita, dok Hajduk, nakon subotnjeg ogleda protiv zaprešićkog Intera, gostuje u Koprivnici kod Slaven Belupa. U slučaju negativnog raspleta po Hajduk te Branco ipak odstupi, veliko je pitanje tko će ga zamijeniti odnosno što će to značiti za trenera Joana Carrilla i igračku ružu koju je Branco postavio. Hajduk nije dao službeni komentar po ovom pitanju, oni će svoje reći tek kad i ako sportski direktor odluči otići. Sada su na potezu Carrillo i igrači. Ako su zadovoljni sportskim direktorom, najbolji način da to pokažu zadnje su dvije utakmice u sezoni.