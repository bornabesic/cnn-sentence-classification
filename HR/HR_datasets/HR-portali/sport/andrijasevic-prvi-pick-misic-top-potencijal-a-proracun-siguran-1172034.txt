Na koju foru bih mogao dići ekipu iz kluba ako doživimo naslov prvaka, pitao se negdje pred derbi s Dinamom na Rujevici čuveni riječki komičar Davor Jurkotić? “Možda da zovemo Mancea (zamjenik sportskog direktora Rijeke Juričića, op. a.) s različitih španjolskih, talijanskih, njemačkih brojeva i nudimo u ime klubova pare za igrače, i tako nekoliko dana dok mu ne ‘kupimo’ cijelu svlačionicu!” HNL i Italija najbolji izvor U danima koji slijede bit će to neminovnost za Rijeku koja je prvi put u povijesti postala prvak, a sama činjenica i da se ta vijest pod naslovom “Rijeka prekinula 11-godišnju dominaciju Dinama” prenosi po stranicama koje prate kretanje tržišta igrača govori da će zanimanje biti veliko. Budući da je projekt kluba takav da se samofinancira, prodaja nekih igrača neminovna je pa će na Rujevici samo trebati biti dovoljno umješni da kapitaliziraju pritom u pregovorima ono što su napravili na terenu. Iako je u startu jasno da ondje nema menadžerske “zvijeri” poput Zdravka Mamića koji će izuvati kupce iz cipela, Rijeka je dosad dobro prodavala u eri Damira Miškovića – Kramarića u Leicester za 9 milijuna eura (tu je bilo podjele transfera s Dinamom), Mitrovića u Beşiktaş za 4,5 milijuna, Bezjak i Močinić išli su za po dva milijuna u Darmstadt i Austriju Beč, Lešković u Dinamo za milijun i pol... Franko Andrijašević prvi je pick iz šampionskog sastava. Za najboljeg Rijekina topnika već su zagrizli neki klubovi (spominje se belgijski Standard), a klub tu može samo zaraditi budući da je iz Dinama – pušten. Ali i da ne ode, ne bi puno žalio jer povjerenje koje je dobio kod Keka u inozemstvu teško je drugdje dobiti. Uz njega, vrijednost je kroz veliku sezonu najviše porasla makedonskom reprezentativcu Stefanu Ristovskom kojeg su portugalski mediji već preselili u Sporting. Ali miljenik Rujevice koji je u najluđem slavlju s mikrofonom u loži vodio navijanje veselo pjeva “najdraža Rijeko, pružam ti ruku, bacit ću sidro u tvoju luku”. I nije nemoguće da ga i sljedeće sezone gledamo ili bar još u kvalifikacijama za Ligu prvaka. Sjajan dvojac u sredini Bradarić i Mišić bio je “nukleus” Rijekina sastava zbog kojeg ona ove sezone nijednom nije nadigrana na razini cijele utakmice. Obojica su na oku izbornika, a s obzirom na to kakve se sve cijene postižu za igrače na temelju dvije-tri utakmice, Kekova bi dva motora nakon ovog šampionskog marša u 35 kola vrijedila bar po deset milijuna eura. Mišiću su tek 22 godine, a odigrao je sezonu za čistu peticu. Na Rujevici zasad znaju samo da ostaju bez prvog džokera Romana Bezjaka koji je zabio neke vrlo važne golove. Slovenac se vraća u Darmstadt koji je ispao iz Bundeslige kao posljednjeplasirani. Prostor bi se mogao onda otvoriti njegovu sunarodnjaku Maticu Črnicu. Veliku rasprodaju ne treba očekivati, a Rijeka će svakako i dovoditi, naravno ne za veliki novac. U menadžerskim krugovima spominje se da je na meti veznjak portugalskog Nacionala Washington Santana (28) koji bi dobro došao naročito u slučaju ode li Bradarić. No, najbolji ubodi dosad su stizali iz HNL-a i Italije koje u Rijeci savršeno skautiraju. Plaće s istekom mjeseca Veliku rasprodaju ne treba očekivati. Proračun će biti nešto veći nego prošlih sezona (oko 10 milijuna eura), no predsjednik Mišković u jednom je razgovoru istaknuo i da je za sljedeću sezonu manje-više zatvoren. Plaće igrača dolaze redovito već s istekom tekućeg mjeseca. Doduše, na jedno se više ne može računati – poklone kao što je bio Andrijašević. Iz Maksimira u pravcu Rujevice nakon svega vjerojatno više neće otići ni oružar!