Foto: Getty Images / Guliver Image GOLDEN STATE WARRIORS poveli su protiv aktualnih prvaka Cleveland Cavaliersa pobjedom na domaćem terenu, u prvoj utakmici NBA finalne serije 113:91 i tako postali prva momčad u povijesti koja je u playoffu pobijedila u svih 13 utakmica. Ovo je treće uzastopno finale koje igraju ova dva kluba. Warriorsi su slavili pretprošle, a Cavsi prošle godine. Warriorse je do pobjede u Oaklandu, pred 19 tisuća standardno raspamećenih navijača, u prvoj utakmici u finalu za novi klub, vodio Kevin Durant s 38 koševa te po osam skokova i asistencija. Tako je pokazao zašto je počinio "izdaju", odnosno napustio Oklahomu i pojačao ionako jake Warriorse koji su s njim dobili sastojak za povratak trofeja iz Ohija u Sjevernu Kaliforniju.  Stephen Curry postigao je 28 koševa, uz šest trica i dodao 10 asistencija. Vrijedi istaknuti i 11 skokova Draymonda Greena. LeBron James na drugoj strani također je ubacio 28, a imao je i 15 skokova te osam asistencija, ali nije bio sasvim unutra jer utakmicu je igrao samo dan nakon što je nepoznati rasist na vratima njegove kuće u Los Angelesu napisao "N" (nigger), pa je najbolji košarkaš na svijetu bio zabrinut da se sličan napad ne dogodi na njegovu ženu i djecu u Clevelandu. Kyrie Irving je prije godinu dana preko Curryjeve ruke pogodio odlučujuću tricu za veliki preokret Cavsa u finalu koji su od 1:3 došli do naslova, prvog za klubove iz njihova grada u 52 godine, a sad je ubacio 24 koša. Kevin Love postigao je 15 poena uz čak 21 skok. Druga utakmica finala igra se također u Oaklandu u noći s nedjelje na ponedjeljak.