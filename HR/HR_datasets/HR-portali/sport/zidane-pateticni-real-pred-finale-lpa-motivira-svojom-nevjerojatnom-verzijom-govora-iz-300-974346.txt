Screenshot  TERMOPILSKA BITKA, u kojoj je spartanski kralj Leonida sa samo 300 vojnika herojski stao pred osvajačku vojsku perzijskog kralja Kserksa s 300 tisuća ratnika, nadahnula je mnoge umjetnike. U novije vrijeme najpoznatije su fikcijska verzija tog događaja prikazana u stripu Franka Millera, ali još je glasovitija ona filmska Zacka Snydera. Zbivanja u njemu opisuje voice-over spartanskog vojnika Diliosa, jedinog preživjelog od 300 branitelja iz bitke s nadmoćnim okupatorima, a širokoj publici iz filma je najpoznatiji govor koji on prije sudbonosnog boja održi suborcima. Navedeni film i prije svega motivacijski govori koje u njemu Spartancima drže Leonida i Dilios, služe Zinedineu Zidaneu kao glavno sredstvo nabrijavanja igrača pred sutrašnje finale Lige prvaka u Cardiffu, gdje Real od 20.45 europski naslov brani protiv Juventusa. Marca pod egidom "ekskluzivno" donosi Zidaneovu motivacijsku snimku za igrače Reala pred veliki dvoboj. To je dio iz filma "300" sa scenom Diliosova govora, ali na koji je nasnimljen pojačani i modulirani Zidaneov glas. Realov trener urla igračima da su protiv Juventusa sami protiv cijelog svijeta.  Zidane koji glumi spartanskog ratnika, pritom koristi najpatetičnije frazetine "svi su protiv nas", "sami smo protiv svih", "moramo se boriti za naše obitelji", "novinari nas žele vidjeti poražene i na koljenima", "njihova želja da nas vide potonule čini nas još jačima"... Nakon ove tirade, odnosno Zidaneova progovaranja kroz Diliosova usta, mala, ali hrabra spartanska postrojba krene u juriš protiv neusporedivo brojnijeg neprijatelja, kao što će Modrić i suigrači, osokoljeni trenerovim govorom, nasrnuti na Mandžukića i društvo. Video Spartanca Zidanea možete pogledati i poslušati OVDJE.