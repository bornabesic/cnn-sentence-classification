Foto: Guliver Image/Getty Images UTAKMICA Italije i Albanije u Palermu odigrana u petak navečer nakratko je prekinuta u 56. minuti zbog nereda koje su izazvali gostujući navijači. Divljanje albanskih navijača počelo je već u 12. minuti, kad su s tribina gađali Daniele De Rossija koji se spremao izvesti udarac s bijele točke. To je bio samo početak jer kaos se ubrzo nastavio i na tribinama, pa su Albanci s bakljama i petardama gađali talijanske navijače.  Igrala se 56. minuta kad su albanski navijači zapalili brojne bengalke, dimne bombe i druga pirotehnička sredstava, a onda su njima zasuli i teren. Jedna je petarda eksplodirala u blizini talijanskog vratara Gigija Buffona, a prema pisanju "Gazzette dello sport", ozlijeđen je jedan redar koji je stajao pod tribinom gdje su bili smješteni albanski navijači. Nogometaši Albanije molili su svoje navijače da prekinu nerede, no ništa nije pomagalo. Zbog dima se gotovo ništa nije vidjelo na jednom dijelu stadiona, pa je slovenski  sudac Vinčić igrače povukao u svlačionicu. Nakon osam minuta susret je ipak nastavljen.  Talijani su bili zgroženi ponašanjem albanskih navijača, a Nogometni savez Albanije izdao je službeno priopćenje u kojem stoji da su šokirani zbog divljanja jednog dijela radikala te da ekstremističko ponašanje tih pojedinaca nema nikakve veze s ostalim albanskim navijačima. Izbornik Albanije, Talijan Giovanni De Biasi koji je na klupi Orlova punih pet godina, priznao je da je bio uznemiren zbog događanja u Palermu. ''Vidio sam nešto što nikad ranije nisam vidio. Šokiran sam'', izjavio je De Biasi. Za nerede u Palermu navodno je odgovorna Ilirska elita, navijačka skupina koja pripada ekstremnom krilu navijača Albanije. Nakon sramote u Palermu Nogometni savez Albanije hitno je reagirao i pripadnicima te navijačke skupina izrekao je doživotnu zabranu ulaska na utakmice nacionalne momčadi. Međutim, unatoč zabrani, mnogi strahuju da bi moglo biti vatreno u utorak na tribinama stadiona u Elbasanu gdje će prijatelju utakmicu igrati reprezentacije Albanije i Bosne i Hercegovine jer Ilirska elita nije skupina koja tek tako odustaje. Slovi za najproblematičniju albansku navijačku grupu, a prije nekoliko godina nerede su napravili u Lihtenštajnu kao i u još nekim zemljama gdje su gostovali. Još 13. ožujka na svojoj Facebook grupi su najavili da počinju pripreme za utakmicu s Bosnom i Hercegovinom. ''Upravo smo završili finalne pripreme za dugo čekani meč Italija – Albanija, u kojem ćemo svima pokazati da smo tu. Počeli smo organizaciju utakmice Albanija – Bosna. Iako se radi o prijateljskoj utakmici želimo pokazati da Ilirska elita nije obična navijačka grupa, ali ni slučajno izabrani ultrasi. Preciznije, 28. ožujka na Elbasan Areni poželjeti ćemo dobrodošlicu svima koji se osjećaju kao ultrasi i znaju pravo značenje te riječi'', stoji u postu objavljenom na Facebooku, a nakon nereda u Palermu objavili su kako je to samo bila reakcija na spregu Saveza i policije koji traje jako dugo vremena. Također, Ilirska elita optužila je vrh Nogometnog saveza Albanije za korupciju i kriminal, privatizaciju Saveza, a posebno za teror koji navodno, u sprezi s policijom, godinama vrše prema pripadnicima te navijačke skupine. ''Morate promijeniti svoj pristup prema nama ili ćete se suočiti s daljnjim posljedicama'', jasno je upozorenje poslala Ilirska elita. Zbog ovakvih i sličnih poruka albanska policija u punom je stadiju pripravnosti.