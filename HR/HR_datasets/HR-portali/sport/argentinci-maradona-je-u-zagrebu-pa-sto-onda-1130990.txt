Očekivao bi čovjek da će mu se, kada spomene Maradonu u društvu stotinjak argentinskih navijača, djevojke s plavo-bijelim zastavama baciti oko vrata, a dečki skinuti majice i ponosno pokazivati tetovaže na bicepsima ili leđima s likom Malog Zelenog. Da će netko od društva izvući mobitel i pohvaliti se selfijem s nogometnom legendom. Da će... S bubnjevima u trans – Maradona dolazi na Davisov kup u Zagreb? Pa što? – kažu navijači Argentine koji su ispred KD Vatroslava Lisinskog održali “koncert” na zaglušujućim bubnjevima bacajući se u teniski trans za vrijeme ždrijeba. Kako “pa što”? Pa to je Maradona! A ono – muk. Ravnodušnost. Kao da su čuli da iza kuće imam pune dvije kante kišnice ili da sam kupio nove vrećice za usisavač. – Ne vole svi u Argentini Maradonu... – kaže jedan od njih pa okrene leđa. Tema ga ne zanima. Neobično, zar ne? Pazite, riječ je o navijačima. Ljudima koji su potrošili prilično puno novca da bi zbog sporta došli na drugi kraj svijeta. Ali kada je tema čovjek koji je proslavio njihovu zemlju te bio i nogometni izbornik, nebrojeni skandali i buran život u kojem je prekršio mnoga pravila ostavili su ožiljak na navijačkom srcu. Djevojka iz Buenos Airesa Maria (24) potvrđuje: – Bio je najbolji nogometaš u svoje doba. I to je to. Danas imamo druge heroje. Lea Messija, Juana Martína del Potra, Emanuela Ginóbilija... – otkriva Maria tamošnje navijačke prilike pa dodaje: – U Zagreb sam došla sama. Rođena sam u Buenos Airesu, a danas radim u New Yorku. Kako je u četvrtak kod nas bio Dan zahvalnosti, nisam morala uzimati ni godišnji, tek dva slobodna dana. Za zrakoplovne karte od New Yorka do Zagreba izdvojila sam oko dvije tisuće dolara, a ovdje brzo pronašla argentinsko društvo – kaže djevojka. Do nje čovjek sa sijedom bradom i argentinskom zastavom s likovima tenisača koji će zaigrati u Zagrebu dodaje: – Maradona? Bio je dobar, ali privatni je život druga priča. Eto, očekivao bi čovjek oduševljenje zbog Maradonina dolaska, no njegovi su mu očito zamjerili. Vječnoj desetki više se veselimo mi, Hrvati. – Maradona je sportski bog! Dečki iz argentinske reprezentacije govorili su mi da je Maradona veliki teniski navijač. Čovjek će biti na tribinama u Areni, pa to je veličanstveno! – rekao je Mate Delić, član naše reprezentacije. Tako bi reagirali mnogi, to je ono što bi čovjek očekivao. Da je čast što će se čovjek s dva sata (na lijevoj i desnoj ruci) šetati Laništem. I Marin Čilić, kad je čuo tko će ga gledati s tribine, rekao je: – Bit će zanimljivo vidjeti ga da gleda meč. Sjetit će se Ivo Karlović da je Maradona gledao njegov meč 2002. Ipak, svaka čast velikanu, ali mislim da nam njegova prisutnost neće raditi razliku, nećemo zbog toga biti pod pritiskom – kaže Čilić. Nole: Veličina lopte nebitna Novak Đoković, kada je vidio Maradonu na djelu, bio je oduševljen: – Igra tenis bolje nego što ja igram nogomet! Čini se da velikom Diegu veličina loptice nije nimalo bitna – kazao je Đoković, koji je s Maradonom tenis zaigrao u Abu Dhabiju, kad je Diego vodio tamošnji Al Wasl. Ništa čudno, Maradona je još početkom 80-ih, u doba kada je igrao za Barcelonu, vrijeme kratio igrajući tenis. Štoviše, snage je odmjerio i s Del Potrom! U Dubaiju mu je na sparing izišao u – trapericama, a lopticu je slao i kroz noge. Otišao je prije tri godine toliko daleko da je čak i želio biti izbornik Argentine: – Ja sam taj koji će trenirati Del Potra... Ideja mu nije prošla. Ali bez obzira na to, eto njega u Zagrebu.