Legendarni Ratko Rudić vratio se u hrvatski vaterpolo! Teško da u ovom trenutku može doći vijest koja će više razvezati osmijeh ljubiteljima vaterpola i svima koji prate Barakude. Rudić nije nastavio suradnju s Brazilom koji je vodio na Olimpijskim igrama u Rio de Janeiru, već se vratio u Hrvatsku te je postao dio stručnog savjeta HVS-a. Hrvatska je u Riju upravo preko Rudićevog Brazila izborila polufinale. No Rudić nam je uzvratio jednom od najtežih poraza u povijesti hrvatskog vaterpola, kad je Brazil 2015. godine senzacionalno razbio Hrvatsku na otvaranju Svjetske lige 17-10. - Poslije završetka mog angažmana u Brazilu, vratio sam se u Hrvatsku. Kako sam osjećao da trebam nastaviti raditi u hrvatskom vaterpolu, u razgovoru s čelnicima Saveza dogovorio da se ponovo uključim. I to naravno u segmentu u kojem mogu najviše doprinijeti, što je kroz stručni rad. Tako smo dogovorili da se priključim Stručnom savjetu zbog čega sam izrazito zadovoljan. Nastavljam svoj rad gdje sam ga i započeo od povratka iz Amerike 2004. - rekao je Ratko Rudić. Do njegova dolaska hrvatski vaterpolo potonuo je u prosječnost. Prije njega nismo osvojili ništa, a kad je došao, osvojili smo sve. Rudić je sedam godina bio na kormilu reprezentacije, Hrvatska je osvojila sva tri najveća odličja i 10 medalja. No onda je odlučio da je dosta i oprostio se od hrvatske klupe. - Nije mi bili teško odlučiti se, došli smo do vrha. Dosta je bilo, 30 godina na klupi me umorilo - pričao je Ratko nakon Olimpijskih igara u Londonu. No nije dugo izdržao u mirovini. Iako je ostavio otvorenim pitanje povratka na hrvatsku klupu, sjeo je na - brazilsku. Ali ljubav prema Hrvatskoj bila je jača i evo Ratka opet u hrvatskom vaterpolu. Istina, u stručnom savjetu. Ali nikad se ne zna... Ukupno je u igračkoj i trenerskoj karijeri osvojio 64 trofeja od čega 19 klupskih naslova i 45 reprezentativnih medalja uključujući 18 zlatnih, a na europskim i svjetskim prvenstvima te olimpijskim igrama osvojio je 21 medalju uključujući 10 zlata. Radi se o čovjeku koji je jedan od najuspješnijih izbornika u povijesti svih sportova. 