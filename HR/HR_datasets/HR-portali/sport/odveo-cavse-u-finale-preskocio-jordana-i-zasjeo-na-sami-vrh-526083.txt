Košarkaši Clevelanda i treću godinu u nizu igrat će finale NBA lige, a tamo su ih, pogađate, treću godinu za redom dočekali Golden State Warriorsi. Cavsi su noćas u Bostonu pobijedili Celticse 135-102 uz novu veliku predstavu najboljeg košarkaša današnjice LeBrona Jamesa. Kralj je za 34 minute na parketu utrpao 35 koševa te imao osam skokova i isto toliko asistencija uz tri ukradene lopte, a osim što je svoju momčad uveo u novi finale, LeBron je stigao do još jednog veličanstvenog uspjeha. Na vječitoj ljestvici postao je najbolji strijelac u povijesti doigravanja NBA lige. Prestigao je neponovljivog Michaela Jordana te je sada na nevjerojatnoj brojci - 5995. Za ovaj čudesan uspjeh trebalo mu je 11 godina, 212 utakmica u kojima je u prosjeku postizao 28,3 koša te nastupi za dvije momčadi. Velikom Jordanu za njegove brojke (5987) bilo je dovoljno 179 utakmica u dresu nepobjedivih Bullsa. - Rekao sam vam prije, a ponovit ću i sada - za mene je neopisiva čast kad god me uspoređujete s velikanima, a pogotovo s najvećim, Mikeom - rekao je LeBron. U utakmici koja je Cavse odvela u treći finale za redom Jamesa je sjajno pratio Kyrie Irving s 24 koša te Kevin Love s 15 koševa i 11 skokova.  Kod Bostona Bradley je zabio 23, Green 14, a Crowder 11... Prva utakmica finala na rasporedu je 1. lipnja, a domaćin je Golden State.