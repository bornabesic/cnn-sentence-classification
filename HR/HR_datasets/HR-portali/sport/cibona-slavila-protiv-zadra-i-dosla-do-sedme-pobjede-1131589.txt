U susretu 11. kola regionalne košarkaške ABA lige Cibona je u KC Dražen Petrović pobijedila Zadar 82-73 ostvarivši sedmu pobjedu, dok je Zadar upisao sedmi poraz. Cibona je tijekom susreta imala i 25 koševa prednosti, no Zadar je četiri minute prije kraja smanjio na šest koševa zaostatka (67-61). Međutim, Cibona je odmah uzvratila i pobjegla na plus 11 (77-65), te potom mirno održala prednost do kraja.  "Vukove" su do pobjede predvodili Michael Reynolds sa 21 košem, Željko Šakić sa 20 koševa, Emir Sulejmanović sa 16 koševa i 11 skokova, te Nebojša Joksimović sa 12 koševa. Kod Zadra najefikasniji su bili Ivan Ramljak sa 15 koševa i Lovro Mazalin sa 15 koševa i 9 skokova. Cedevita je u subotu u Skoplju izgubila od najgore momčadi lige Karpoš SokoliI sa 81-89. Bila je to tek druga pobjeda za makedonsku ekipu, a Cedevita je ostala na četvrtom mjestu sa omjerom 7-4. Na ljestvici vodi Crvena zvezda sa 10 pobjeda, Budućnost ima skor 9-1, a Partizan 8-3. Cedevita i Cibona imaju po sedam pobjeda i četiri poraza, a Zadar je na skoru 4-7. Na začelju je Karpoš Sokoli s dvije pobjede i devet poraza. 