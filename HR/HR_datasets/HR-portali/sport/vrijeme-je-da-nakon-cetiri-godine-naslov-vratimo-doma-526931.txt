Znate, sanjao sam kao klinac da s Cibonom igram utakmicu za naslov pred rasprodanim tribinama. Evo, sad će mi se to i ostvariti. Nadam se uz naslov, rekao je Željko Šakić. Dvorana Dražena Petrovića bit će puna, nešto što se godinama nije dogodilo. Peta utakmica finalne serije između Cibone i Cedevite trenutačno je najvažnija sportska priča u Zagrebu. - Nakon što smo izgubili prvu utakmicu, vjerojatno su svi pomislili da ćemo biti pometeni s 3-0. Cedevita je uoči finala bila favorit, no mi smo pokazali koliko smo dobri - kaže trener Cibone Damir Mulaomerović. Cedevita lovi četvrti uzastopni naslov, dok je Cibona posljednji put prvak bila 2013. pobijedivši Zadar. - Naš post već dosta dugo traje, mislim da je došlo vrijeme da nakon četiri godine trofej vratimo doma - kaže Šakić. Usprkos ozljedama Babića, Shurne, Arapovića i Jamesa, u Cedeviti vjeruju da će naslov ostati kod njih. - Uz dužno poštovanje prema košarkašima Cibone uvjeren sam da smo dosta kvalitetnija momčad. Zato vjerujem da smo bliži četvrtom uzastopnom naslovu prvaka - istaknuo je Mirza Begić.