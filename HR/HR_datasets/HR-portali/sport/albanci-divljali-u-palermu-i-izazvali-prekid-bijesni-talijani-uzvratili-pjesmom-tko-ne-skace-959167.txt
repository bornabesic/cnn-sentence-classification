Foto: Nazionale Italiana/ Twitter UTAKMICA Italije i Albanije u Palermu odigrana u petak navečer nakratko je prekinuta u 56. minuti zbog nereda koje su izazvali gostujući navijači. Divljanje albanskih navijača počelo je već u 12. minuti, kad su s tribina gađali Daniele De Rossija koji se spremao izvesti udarac s bijele točke. To je bio samo početak, jer kaos se ubrzo nastavio i na tribinama, pa su Albanci s bakljama i petardama gađali talijanske navijače.  Igrala se 56. minuta kad su albanski navijači zapalili brojne bengalke, dimne bombe i druga pirotehnička sredstava, a onda su s njima zasuli i teren. Jedna je petarda eksplodirala u blizini talijanskog vratara Gigija Buffona, a prema pisanju "Gazzette dello sport", ozlijeđen je jedan redar koji je stajao pod tribinom gdje su smješteni albanski navijači. Nogometaši Albanije molili su svoje navijače da prestanu s ispadima, no ništa nije pomagalo.  Zbog dima se gotovo ništa nije vidjelo na jednom dijelu stadiona, pa je slovenski  sudac Vinčić igrače povukao u svlačionicu. Nakon osam minuta susret je ipak nastavljen.  Navijači Italije u bijesu su gledali divljanje Albanaca, gromoglasnim zvižducima su pratili ono što se događalo na gostujućoj tribini, a onda su zapjevali pjesmu ''Tko ne skače, taj je Albanac.''  Italija je prije prekida imala vodstvo 1:0, a nakon nastavka igre brzo povećala vodstvo i na kraju pobijedila s 2:0 golovima De Rossija (12`, penal) i Immobilea (71`).