Gotovo je - Real Madrid po 33. put osvojio je španjolsko prvenstvo! Prvi put od sezone 2011/12. Madriđani su osvojili najdraži naslov, onaj u domaćem prvenstvu i tako Barcelonu ove sezone ostavili bez još jednog velikog trofeja... Kataloncima sada ostaje još samo borba za kup, a 'kraljevskom klubu' i lov na Ligu prvaka 3. lipnja... Prvi je to naslov prvaka Španjolske i za hrvatski dvojac - Luku Modrića i Matea Kovačića. I dok za Matea to i nije tako neobično s obzirom da u Realu igra tek drugu sezonu, Luki je upravo taj trofej nedostajao s obzirom da je u Madrid došao 2012., u sezoni u kojoj je Real branio naslov - i nije ga obranio... Prije današnjeg, posljednjeg, kola Primere Real je imao tri boda prednosti pred Barcom i ovisio je samo o sebi. A koliko su ozbiljno pripremili utakmicu s Malagom jasno govori i gol Ronalda već u drugoj minuti. Nekako u isto vrijeme i Eibar je poveo protiv Barcelone na Nou Campu i tada je sve već bilo jasno - Real prvak, Barca druga! Do kraja utakmice Real je zabio još jedan, Barca nakon 0-2 okrenula na 4-2 uz svesrdnu pomoć sudaca, no prvak se slavio na La Rosaledi i u Madridu. Potpuno zasluženo! Jer, Real je prvi put u povijesti  zabio gol u baš svakoj utakmici Primere ove sezone. S ovim današnjim stigao je na 106 golova u sezoni. Barcelona ih je zabila devet više i primila četiri manje, no i osvojila tri boda manje. Najbolji strijelac Primere je Leo Messi s 37 golova iz 35 utakmica, drugi je Suarez s 29, a tek treći Ronaldo s 25, no Real je i s takvim brojkama svog najboljeg nogometaša pokazao da prije svega ima - MOMČAD. I još nešto, po mnogima naslove ove sezone Realu nosi klupa, rezervni igrači koji su puno bolji no oni na Nou Campu, a među kojima veliku igra i Mateo Kovačić. Pred realom je sada koji dan odmora, a onda kreću pripreme za utakmicu sezone - finale Lige prvaka. A tamo ih čeka još jedan gigant Juventus. I još jedan čovjek koji je naviknut osvajati trofeje - Mario Mandžukić.