Foto: AFP CASEY STONER neće voziti predstojeću utrku Svjetskog prvenstva MotoGP klase zbog operacije stopala kojoj će biti podvrgnut.  Epilog je to nesretnog sudara na kvalifikacijama za Veliku nagradu Indianapolisa, kada je zaradio višestruki prijelom kostiju u desnom gležnju i teže istegnuće ligamenta istog.  U utrku je krenuo sa šestog mjesta, a uspio se probiti do četvrte pozicije.  Ipak, od Velike nagrade Češke, koja se ovog vikenda vozi u Brnu, Stoner je bio prisiljen odustati jer mora na operaciju. Australac je trenutno treći u ukupnom poretku Svjetskog prvenstva s 39 bodova manje od vodećeg Španjolca Jorgea Lorenza. Dani Pedrosa, Lorenzov sunarodnjak i Stonerov momčadski kolega (Repsol Honda) za vodećim zaostaje 18 bodova te sada definitivno troboj za titulu postaje dvoboj.  Još uvijek nije poznato koliko će potrajati rehabilitacija aktualnog svjetskog prvaka nakon operacije, a nakon Brna će se voziti još šest utrka.