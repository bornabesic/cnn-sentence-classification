Hrvatski košarkaši okupljeni pod izborničkom palicom Aleksandra Petrovića pokušat će od 4. do 9. srpnja na turniru u Torinu izboriti mjesto na olimpijskom turniru u Rio de Janeiru, što bi za našu mušku reprezentaciju bio četvrti nastup na OI. I posljednji put kad su hrvatski košarkaši nastupili na olimpijskom turniru, u Pekingu 2008. godine, do njega su stigli kroz dodatne kvalifikacije. Taj je turnir održan u Ateni, a iz te generacije koju je vodio Jasmin Repeša, u Torinu će biti samo Roko Leni Ukić. - Situacija je bila slična, ali bio je ipak nešto drugačiji turnir - prisjetio se 31-godišnji kapetan hrvatske reprezentacije nastupa na turniru u Ateni, gdje se okupilo 12 reprezentacija iz cijelog svijeta, koje su se borile za tri mjesta. Hrvatska je u skupini s Kamerunom (93-79) i Portorikom (95-81) osvojila prvo mjesto i u četvrtfinalu išla na Kanadu. To je bio dvoboj nakon kojeg nije bilo popravnog ispita i hrvatski su košarkaši uvjerljivo slavili (83-62). Pobjedom nad Njemačkom u polufinalu (76-70) izborili su nastup u Pekingu, gdje su stigli do 6. mjesta nakon četvrtfinalnog poraza od Španjolaca (59-72) koji su u finalu namučili moćnu američku reprezentaciju. Za plasman na Olimpijske igre u Rio de Janeiru, Hrvatska će morati ostvariti najmanje tri pobjede. Barem jednu u skupini s domaćinom Italijom i Tunisom, trećeplasiranom reprezentacijom s prošlogodišnjeg Afričkog prvenstva, te u polufinalu i finalu. Plasira li se u polufinale, Hrvatska će za suparnika dobiti reprezentaciju iz skupine A u koju su smješteni Grčka, Meksiko i Iran. Tunižani će u Torinu nastupiti značajno oslabljeni neigranjem 30-godišnjeg centra Dallas Mavericksa Salaha Mejrija, čime su još više učvrstili status autsajdera u skupini. Hrvatski košarkaši koji su igrali na Svjetskom prvenstvu 2010. godine, a iz ove reprezentacije su to Ukić, Bogdanović i Stipčević, sjećaju se prilično uvjerljive pobjede (84-64), ali Ukić "puše i na hladno". - Ako ne shvatimo ozbiljno suparnika, imat ćemo problema, kao što je već bio slučaj u prošlosti. Imali smo problema s Filipinima, a od Senegala smo čak i izgubili - podsjeća kapetan. Ipak, dojam je da se našim košarkašima tako nešto neće ponoviti u Torinu, jer će Tunis u ovom sastavu, baš kao Iran i oslabljeni Meksiko bez Realova centra Gustava Ayona u skupini A, teško spriječiti da se u finalu ne nađu dvije reprezentacije iz trolista Italija - Hrvatska - Grčka. Talijani pod vodstvom Ettorea Messine slove za najveće favorite. Kao domaćini će imati najglasniju podršku, a jedini u spomenutom trolistu na raspolaganju imaju sve najbolje igrače na okupu. Iz NBA lige dolaze Andrea Bargnani, Danilo Gallinari i Marco Belinelli, a uz njih će s najviše minuta sudjelovati Luigi Datome, Alessandro Gentile i Daniel Hackett. Radi se o momčadi sjajnog napadačkog potencijala, ali izbornik Aleksandar Petrović vjeruje da imaju i slabih točaka. - Indikativan je poraz od Kanade u pripremnoj utakmici, iste one Kanade koju smo mi pobijedili. Talijane trese euforija, ali ne budu li imali dodatnu pomoć kao domaćini, ostale će reprezentacije imati šansu - tvrdi Petrović. Uz Hrvatsku, to se prvenstveno odnosi na Grčku. No, grčki je izbornik Fotis Katsikaris morao raditi najveće izmjene u odnosu na reprezentaciju koju je vodio na prošlogodišnjem EuroBasketu. U vanjskoj liniji je ostao bez Vasilisa Spanoulisa i Nikosa Zizisa, a nema ni krilnog centra Georgiosa Printezisa. Uoči objave konačnog popisa morao se odreći i odličnog šutera Kostasa Sloukasa. Najveća će odgovornost biti na razigravaču Nicku Calathesu, krilo Milwaukee Bucksa Giannis Antetokounmpo će donijeti gomilu energije na oba kraja igrališta, a centar Giannis Bourousis neizmjerno iskustvo. Značajnu će ulogu svakako imati Stratos Perperoglou i centar Kostas Koufos. - Iako mnogi misle da su lošiji, osobno bih radije dvaput igrao protiv Talijana, nego jednom protiv Grka - mišljenje je Roka Ukića. - Bit ćemo mi spremni za njih, a pokazali smo i prošle godine na EuroBasketu da se možemo s njima nositi, ali kod mene izazivaju veći respekt nego domaćini - zaključio je Ukić. Dojam je da se košarkaši žele iskupiti za prošlogodišnje posrtanje na Europskom prvenstvu, koje su završili s dva razočaravajuća poraza, od Gruzije pred domaćom publikom u Zagrebu te u osmini finala u Lilleu od Češke. Aleksandar Petrović bio je pomoćnikom Petru Skansiju u Barceloni 1992., posljednje odličje s velikog natjecanja, EuroBasketa 1995. godine, također nosi njegov izbornički potpis. - Aco je proširio pozitivno ozračje među nama. Zbog toga sam optimist. Da nisam optimist, ne bih ni bio ovdje - zaključio je Bojan Bogdanović koji će zdrav i spreman povesti reprezentaciju u lov na olimpijske igre.   Srbija favorit u Beogradu, Francuska u Manili Osim u Torinu, košarkaši će se za mjesta na Olimpijskim igrama boriti na turnirima u beogradskoj Kombank Areni i u glavnom filipinskom gradu Manili. Na turniru u Beogradu domaćin Srbija je u statusu izrazitog favorita, a momčad pod vodstvom Aleksandra Đorđevića u skupini će za suparnike imati Angolu i Portoriko, dok će se u drugoj grupi za mjesta u polufinalu boriti Češka, Latvija i Japan. Na Filipinima je reprezentacija domaćina u skupini s Francuskom i Novim Zelandom. Dvojac iz te grupe će se u polufinalu namjeriti na najbolje dvije reprezentacije iz skupine u kojoj su Turska, Kanada i Senegal.    Plasman na OI u Rio de Janeiru već je osiguralo devet reprezentacija - SAD, Brazil, Australija, Nigerija, Venezuela, Argentina, Španjolska, Litva i Kina. Srebro zlatnog sjaja i dva četvrtfinalna poraza Hrvatska košarkaška reprezentacija je osvojila prvu momčadsku olimpijsku medalju od hrvatske samostalnosti, kad je u finalu turnira u Barceloni poražena od originalnog američkog Dream Teama predvođenog legendama poput Michaela Jordana, Magica Johnsona i Larryja Birda. To srebro je ostala jedina košarkaška medalja na olimpijskim turnirima. U Atlanti 1996. godine momčad koju je i tada vodio Petar Skansi, baš kao u Barceloni '92., u četvrtfinalu je šokirala Australija. Na novi olimpijski nastup hrvatski su košarkaši čekali do Pekinga 2008., a tamo su stigli kroz dodatni kvalifikacijski turnir, baš kao što to pokušavaju i sada. U Pekingu su svladali Australiju, Rusiju i Iran, a izgubili od Argentine i Litve u skupini, a u četvrtfinalu ih je zaustavila Španjolska. Momčad je vodio Jasmin Repeša, a jedini iz te generacije koji može izboriti nastup u Rio de Janeiru je Roko Ukić. Hrvatska na OI:  1992. Barcelona    - 2. mjesto Sastav reprezentacije: Dražen Petrović, Velimir Perasović, Danko Cvjetićanin, Toni Kukoč, Vladan Alanović, Franjo Arapović, Žan Tabak, Stojko Vranković, Alan Gregov, Arijan Komazec, Dino Rađa, Aramis Naglić; izbornik: Petar Skansi 1996. Atlanta - 7. mjesto Sastav reprezentacije: Damir Mulaomerović, Velimir Perasović, Slaven Rimac, Toni Kukoč, Vladan Alanović, Veljko Mršić, Žan Tabak, Stojko Vranković, Davor Marcelić, Arijan Komazec, Dino Rađa, Josip Vranković; izbornik: Petar Skansi 2008. Peking - 6. mjesto Sastav reprezentacije: Roko Leni Ukić, Davor Kus, Marko Popović, Marin Rozić, Nikola Prkačin, Marko Tomas, Zoran Planinić, Sandro Nicević, Damjan Rudež, Marko Banić, Krešimir Lončar, Stanko Barać; izbornik: Jasmin Repeša