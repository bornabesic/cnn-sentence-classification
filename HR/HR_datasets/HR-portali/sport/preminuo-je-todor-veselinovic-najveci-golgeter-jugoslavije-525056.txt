Todor Veselinović bio je igrač zbog kojeg se odlazilo na stadion. Nogometaš za kojeg ste znali da će napraviti nešto posebno. Nije bilo igrača, kojeg nije mogao predriblati, s loptom je mogao baš sve. I ono najvažnije, uvijek je mogao zabiti. Zapravo, uvijek je zabio. Četiri sezone bio je najbolji strijelac jugoslavenskog prvenstva, a nitko u povijesti bivše reprezentacije nije bio ubojitiji. Nitko. Za Jugoslaviju je zabio 28 golova u 37 nastupa, to je prosjek od 0,76 pogodaka po utakmici. Rekord, koji je ostao. Todor Veselinović preminuo je u 87. godini. Početkom svibnja je doživio moždani udar te je prebačen na intenzivnu njegu bolnice u Ateni u kojoj je 17. svibnja umro. Bio je najbolji igrač Vojvodine svih vremena. Za novosadski klub nastupao je sezone 1951./1952. te od 1953. do 1961. Odigrao je 196 utakmica za 'crveno-bijele', a postigao je 126 golova. Tijekom odsluženja vojnog roka 1952. i 1953 bio je u Partizanu. Imao je gotovo nestvarnu statistiku, 50 golova u 53 utakmice. U karijeri je još igrao za Sampdoriju, Viennu, Austriju Klagenfurt, Saint-Gilloise i Proleter. Bio je i uspješan trener, vodio je brojne klubove, između ostalih i Vojvodinu, Olympiacos, Levante te Fenerbahče s kojim je osvojio dva turska prvenstva, 1985. i 1989. Bio je izbornik Kolumbije, ali i Jugoslavije, koju je vodio na Euru 1984. Izgubio je u Francuskoj sve tri utakmice te je otišao s klupe. 