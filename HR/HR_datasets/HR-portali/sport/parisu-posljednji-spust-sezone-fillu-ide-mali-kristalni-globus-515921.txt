Talijan Dominik Paris pobjednik je posljednjeg spusta sezone Svjetskog kupa u alpskom skijanju koji je održan u Aspenu, a mali Kristalni globus u ovoj disciplini osvojio je njegov sunarodnjak Peter Fill. Paris je u Aspenu stigao do svoje osme pobjede u Svjetskom kupu pri čemu sedme u spustu. Drugo mjesto s osam stotinki sekunde zaostatka osvojio je Peter Fill kojem je to bilo dovoljno za ukupnu pobjedu. Treći je bio Švicarac Carlo Janka sa 18 stotinki sekunde zaostatka. Ukupnu pobjedu u spustu osvojio je Fill sa 454 boda, 23 više od Norvežanina Kjetila Jansruda, dok je treće mjesto osvojio Paris koji je sakupio 371 bod.  Fill je stigao u Aspen sa 33 boda zaostatka za Jansrudom i iskoristio slabiji nastup norveškog skijaša. Jansrud je na koncu osvojio 11. mjesto što nije bilo dovoljno za ukupnu pobjedu. Zanimljivo, Fill je osvojio prvo mjesto premda ove sezone nije dobio niti jedan spust. Posljednji kojem je tako nešto uspjelo bio je Marc Girardell koji je 1994. bio najbolji spustaš svijeta premda te sezone nije ostvario niti jednu spustašku pobjedu. U ukupnom poretku Svjetskog kupa uvjerljivo vodi Austrijanac Marcel Hirscher (1425) ispred Jansruda (895) i Norvežanina Henrika Kristoffersena (867).  