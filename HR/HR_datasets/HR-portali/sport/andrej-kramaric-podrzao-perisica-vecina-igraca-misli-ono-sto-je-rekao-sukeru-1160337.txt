Hoffenheimov heroj Andrej Kramarić (25) javio nam se iz klupskoga kampa u subotu u podne. – Ujutro smo iz Berlina doletjeli u Mannheim i odatle odmah produžili u naš kamp na regeneraciju. Ne, nema slobodnog dana, jer u utorak igramo protiv Bayerna – kazao nam je hrvatski reprezentativac koji je protiv Herthe postigao dva pogotka za Hoffenheim u pobjedi 3:1. Proglašen je, naravno, igračem utakmice. Blizu Mandžina učinka Kolosalni Kramarić ove je sezone izravno sudjelovao u čak 17 Hoffenheimovih pogodaka: deset puta zatresao je mrežu i ima čak sedam asistencija, čime je izjednačio učinak Mladena Petrića (11+6) u dresu HSV-a u sezoni 2010./2011. U istoj sezoni najučinkovitiji Hrvat u Njemačkoj bio je centarfor Kaiserslauterna Srđan Lakić sa 16 golova i dvije asistencije. Ipak, naš napadač s najboljom bundesligaškom sezonom (2013./2014.) bio je Mario Mandžukić u dresu Bayerna, s 18 golova i šest asistencija. U tom poretku slijede: Ivan Klasnić (Werder, 2005./2006. i 2003./2004.) s 15+8, odnosno 13+11, pa Olić (Wolfsburg 2013./2014.) s 14+6... No, Andrej kaže da mu ovo nije bila najbolja izvedba u Bundesligi. – Daleko od toga da je bila najbolja, znao sam igrati i puno bolje. Zamjeram si zbog pogreške iz koje smo primili pogodak, ali srećom poslije sam uspio ispraviti stvar – nastavlja Andrej. Imali ste i potporu s tribina u Berlinu? – Da, bila su mi trojica prijatelja iz Zagreba, pa dvije sestrične i njihovi prijatelji. Ukupno osam mojih navijača, a jedan u hrvatskom dresu. Pogodili su utakmicu! Hoffenheim je po mnogim parametrima treća momčad Bundeslige, iza Bayerna i Borussije (D). Primjerice, prosječni im je posjed 54,5 posto, prosječno imaju 15 šuteva po utakmici (Bayern 17,1, Borussia 15,7), točnost u dodavanjima im je 82,4%... – Naš trener Nagelsmann inzistira na igri, svaki od nas zna s loptom, čak i naš vratar Baumann pravi je nogometni znalac i sudjeluje u igri. Odlično smo posložena momčad i sad već na osam bodova od prvog konkurenta za Ligu prvaka – dodaje Kramarić. Jeste li se čuli s Pjacom nakon operacije? – Da, Pjaca je moj cimer u reprezentaciji, često se čujemo. Poželio sam mu što brži oporavak, da se vrati nogometu u istom stanju kakav je bio prije operacije, premda ga je u ovoj situaciji teško utješiti. Jeste li se i vi u tallinnskom pijesku uplašili ozljede? – Nisam se uplašio, ali moram reći da mi nije bilo svejedno. Srećom, moja peta koja me dugo mučila sada je dobro, ne primam injekcije, ne nosim više zaštitu na njoj... Želim vidjeti SAD Kapetan Perišić kritizirao je Šukera zbog utakmice u Estoniji. – Sve je istina što je Perišić rekao nakon Tallinna, nema potrebe to ponavljati. S Ivanom se slaže većina igrača. Hoćete li biti na raspolaganju za utakmicu s Meksikom 27. 5. u L.A.-u? – Posljednju klupsku utakmicu sezone igram 20. svibnja i mogao bih biti na raspolaganju izborniku za sraz s Meksikom jer meni je uvijek čast igrati za reprezentaciju. A usto nisam nikada bio u SAD-u – zaključio je Kramarić. >> Perišić nakon poraza prozvao Šukera: Ovo nema smisla! 