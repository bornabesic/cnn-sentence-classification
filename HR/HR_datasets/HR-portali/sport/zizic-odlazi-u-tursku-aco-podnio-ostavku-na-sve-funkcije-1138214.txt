Košarkaši Cibone jučer su krenuli put crnogorskog Bara gdje ih večeras čeka utakmica Fibine Lige prvaka protiv domaćeg Mornara (20.30). U startu je taj put izgledao uobičajeno, ali samo do zagrebačke zračne luke u kojoj se na let za Dubrovnik ipak nije ukrcao najbolji igrač ove momčadi Ante Žižić. Cibona kasni s plaćama Ako ste pomislili da je 19-godišnji Ante zakasnio na zrakoplov, onda se varate, jer momak je istinski profesionalac. No nakon nekih telefonskih poziva ni on ni njegov stariji brat Andrija, inače Cibonin sportski direktor, nisu krenuli s momčadi, već su se zaputili natrag u grad. I to zbog ponude koja je od turskog euroligaša Darüşşafake stigla na adresu kluba i kakva se ne odbija. Barem gledano iz poslovne perspektive kluba. No, dakako, tu postoji i ona sportska perspektiva. A o njoj poslovodstvo kluba, kojem gori pod nogama zbog kašnjenja plaća igračima, sada baš i ne vodi računa. A upravo to je ponukalo dosadašnjeg šefa kluba Aleksandra Petrovića da jučer ponudi ostavku na sve funkcije u klubu, a obnašao je dužnosti izvršnog dopredsjednika kluba i člana Skupštine. – S obzirom na to da je Cibona odlučila prodati Žižića te je tako ugrozila sportske interese kluba, podnosim ostavku na mjesto izvršnog dopredsjednika, člana Skupštine i predsjednika UO Cibone – priopćio je Aco. Petroviću ne samo da smeta to što klub prodaje svog najboljeg igrača usred sezone i što time od kandidata za doigravanje prelazi u skupinu klubova koji za to nemaju izgleda. Smeta mu i to što Žižić nije ostao barem do petka i regionalnog derbija s Partizanom, no čini se da je bogati kupac istaknuo da se njihov novi igrač mora u Istanbulu pojaviti za 48 sati. Kako neslužbeno doznajemo, poslovna je situacija bila “uzmi ili ostavi”. Odnosno uzmi sada puno više nego što bi za Žižića dobio na ljeto u slučaju da i tada odluči otići u neki europski klub, a tada bi to bilo 250 tisuća eura. Ovako će pak Cibona odmah dobiti nešto više do 150 tisuća eura, a sveukupno nešto manje od milijun eura, što će pomoći financijskoj stabilizaciji kluba. Nažalost, u ovakvim situacijama uvijek postoji i opasnost od domino-efekta pa da neki igrači iskoriste klauzulu i raskinu ugovor zbog kašnjenja plaća. Uostalom, opomena za drugog reprezentativca Željka Šakića (i njemu je menadžer Miško Ražnatović) već je stigla pa će klupski direktor vrlo brzo morati preusmjeriti dio ovog novca na njegov račun. Nažalost, u toj cijeloj priči nitko ništa ne pita Cibonina trenera Damira Mulaomerovića, a njemu ništa drugo ne preostaje nego trpjeti ove potrese i igrati s igračima koji su mu preostali. No ostaje mu i nada da će klub uistinu, kako se priča, na centarsku poziciju dovesti trenutačno slobodnog bivšeg reprezentativca Luku Žorića. A jedna od bitki koja oslabljenoj Ciboni predstoji jest i ona za treće mjesto u Prvenstvu Hrvatske, posljednje koje vodi u iduću ABA ligu. Jer, bez Žižića i uz Zadar te jako ambiciozne Jolly i Šibenik, to neće biti nimalo lak zadatak, posebice jer ih čekaju još četiri “suvišne” utakmice u Fibinoj Ligi prvaka koje moraju odigrati. Uvijek želi jednog Hrvata Na kraju ove tužne priče za Cibonu, a sretne za Žižića, valja se prisjetiti da je trener Darüşşafake američki Židov David Blatt, koji očito opet želi imati jednog Žižića u svom sastavu. A imao ga je 2014., ali tada Andriju, i to u sastavu koji je tada osvojio klupski naslov prvaka Europe. Eto prigode da se prisjetimo one Blattove koju uvijek izrekne kad sretne nekog hrvatskog novinara: – Da bih nešto s klubom osvojio, ja moram u momčadi imati Hrvata. Neka mu se ostvari želja pa neka se i s mlađim Žižićem popne na europski klupski vrh, no tu se postavlja pitanje što je s Antinim naumom da već ovo ljeto krene put Bostona jer su ga Celticsi prošlo ljeto draftirali i željno ga čekaju. 