Foto: Getty Images/Guliver Image SVE je osvojio igrajući i zabijajući za Juventus: Scudetto, Kup, Ligu prvaka i Kup UEFA, a u trofejnoj žetvi Bianconera bili su ključni njegovi golovi, na primjer onaj u finalu LP-a 1996. protiv Ajaxa.  Fabrizio Ravanelli sredinom 90-ih bio je jedan od najboljih europskih napadača, osim po sijedoj kosi i golovima, poznat po snazi, požrtvovnosti, neiscrpnoj energiji, nesebičnosti i temperamentu. Dodamo li i to da je zbog svega toga ostajala zasjenjena njegova ne baš vrhunska tehnika, jasno je zašto svoj odraz danas na terenu i u Juveovu dresu vidi u Mariju Mandžukiću, čiji je veliki obožavatelj. I pritom nije jedini u njegovoj obitelji: "Gledajući Mandžukića, vidim sebe. Fantastičan, srčani igrač i idol svih u mojoj kući. Kako se samo bori i nemilice troši za momčad. Trener Allegri od njega traži iznimno puno, a dobiva još više. Mandžukić je nedostižan po tome što je ideal onog o čemu se toliko govori, ali tako rijetko viđa; napadača koji je prva crta obrane svoje momčadi i koji izluđuje protivnika skraćujući mu manevarski prostor, ali i teren općenito", oduševljen je Ravanelli Mandžukićevim igrama u trijumfalnom četvrtfinalu LP-a protiv Barcelone.  "Vidio sam veliki, najveći Juve. Momčad koja pod svaku cijenu želi pobjedu. Allegrijevi igrači imaju sve odlike vrhunske momčadi: solidarnost, karakter, odlučnost. Na ponos su Juventusu jer pokazuju ono što je usađeno u DNA ovog kluba i sada je uspješno prenijeto u ovu generaciju."