U prvoj utakmici osmine finala Lige prvaka Benfica je u Lisabonu pobijedila dortmundsku Borussiju s 1:0. Bila je to vrlo dobra utakmica u kojoj se gost bio bolji, imao izraženije prilike, ali se domaća momčad na krilima sjajnih navijača fanatično borila, odlično branila i na kraju došla do vrijedne pobjede. Borussia se nametnula od samog početka, odlično kombinirala i stvarala prilike, ali napadači nisu namjestili nišanske sprave. Posebno se to odnosi na Aubameyanga, inače sjajnog napadača, koji je promašivao iz svih situacija. Prvu priliku imao je već u desetoj minuti kada se našao sam ispred vratara, ali je pucao iznad gola. Do kraja prvog dijela gosti su promašili još nekoliko dobrih prilika pa se na odmor otišlo netaknutih mreža. A onda je nakon tri minute u drugom dijelu Benfica povela, a na stadionu se prolomila erupcija oduševljenja. Luisao je dobro skočio nakon kornera i prebacio loptu, a dočekao ju je Konstantinos Mitroglou, odlično se snašao i ugurao loptu u mrežu.  Nastavio se tako niz Borussije koja stalno prima golove. U posljednjih 13 utakmica u svim natjecanjima samo jednom su se uspjeli obraniti. Nakon tog šoka brzo su se gosti pribrali i napadali, ali Aubameyang nije imao svoju večer. Igrač koji je ove sezone već zabio 21 pogodak, nije se proslavio u Lisabonu. U 53. minuti promašio je još jednu veliku priliku, a u 58. minuti nije iskoristio ni jedanaesterac, obranio mu je vratar Benfice Ederson. Bio mu je to treći promašeni jedanaesterac od posljednja četiri, a trener ga je ubrzo izvadio iz igre. Ušao je Schürrle, ali ni to nije pomoglo jer gosti nisu uspjeli zabiti. Igrači Benfice na kraju su pohitali jedni drugima u zagrljaj, slavili su s navijačima veliku pobjedu. Iako imaju minimalnu prednost, nisu primili gol kod kuće i imaju dobar rezultat pred uzvrat u Dortmundu. >>Kada je Leo Messi umjesto mesa jeo voće i ribu, zablistao je 