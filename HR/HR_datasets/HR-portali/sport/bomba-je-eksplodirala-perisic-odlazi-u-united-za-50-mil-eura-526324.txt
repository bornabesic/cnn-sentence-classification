Manchester City potpisao je Bernarda Silvu iz Monaca za 50 milijuna eura, a gradski rival Manchester United odgovorio mu je s potpisom Michaela Carricka. - Uživao sam surađujući s Carrickom prošle sezone. Ne samo da je sjajan nogometaš nego je i fantastična osoba te primjer za mlade naraštaje u našoj momčadi - rekao je Jose Mourinho nakon što je Carrick potpisao novi ugovor, na još godinu dana. Potpis zahvalnog veznjaka bio je očekivan, ali Jose Mourinho se pobrinuo zagolicati maštu svakom navijaču Manchester Uniteda. Jer kad dolazi igrač poput Ivana Perišića onda je to velika stvar. Svi relevantniji mediji na Čizmi, ali i na Otoku među kojima je prvi bio pouzdani SkySports, javljaju - pao je dogovor s Ivanom Perišićem! I to kakav. Najbolji hrvatski reprezentativac u posljednje vrijeme potpisat će ugovor na četiri godine uz godišnju plaću od sedam milijuna eura. United i Mourinho su dogovorili sve uvjete s Perišićem, a preostaje samo da se dogovore s Interom. 'Nerazzurri' su postavili cijenu od 55 milijuna eura dok United nudi 10 manje. U gradu mode su svjesni da Perišića neće moći zadržati i da će im trebati novac od njegove prodaje stoga se neće previše natezati oko ukupne cijene. Realno je za očekivati da će United povisiti ponudu za još pet milijuna, da će Inter svoju spustiti za pet milijuna i da će Perišić postati prvi Hrvat u dresu Manchester Uniteda za 50 milijuna eura. Inter će zaraditi barem duplo pošto je Ivan stigao iz Wolfsburga za 19 milijuna eura. Tako na naplatu dolazi Mourinhov posjet Zagrebu kada je u sklopu utakmice Hrvatska - Ukrajina došao pregovarati s Perišićem. Rekao je da je njegov posjet isključivo iz privatnih razloga, da se došao odmoriti... Stari lisac Mourinho...