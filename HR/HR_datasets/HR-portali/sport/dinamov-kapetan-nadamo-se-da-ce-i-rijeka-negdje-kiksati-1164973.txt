Hajduk je nakon devet godina pobijedio u Maksimiru. U najvećem hrvatskom derbiju bijeli su nadigrali Dinamo sa 2:0. Strijelci za splitski sastav bili su Erceg i Futacs. Dinamov kapetan Domagoj Antolić bio je nakon utakmice vrlo razočaran.  - Nažalost  izgubili smo. Hajduk je bio bolji i zasluženo pobijedio. Sada smo još korak dalje od naslova, korak dalje od Rijeke, moramo analizirati zašto je to tako, biti samokritični... Nadamo se da će i Rijeka negdje kiksati. Hajduk nas nije iznenadio, mi ne izgledamo dobro u zadnje vrijeme, trebamo se pokrenuti. Nije nas smjela poremetiti situacija oko Soudanija, ne smijemo tražiti alibi u tome - rekao je Antolić. Hajdukov predsjednik blistao je od sreće. - Uvijek je lijepo pobijediti, čestitam momcima i navijačima. Treba ostati velik u porazu i u pobjedi. Nama je naša borba za treće mjesto prioritet. Malo sam izgubio glasa, slavili smo, momci su zaslužili. Imamo utakmicu u Rijeci i tamo ćemo se boriti. Čestitam igračima, stručnom stožeru i suparnicima na dobroj atmosferi. Svaka pobjeda je slatka, razmišljamo o idućoj utakmici. Zapjevali smo 'Večeras je naša fešta', nadam se da ćemo je često pjevati - rekao je Ivan Kos. Dinamov vratar Dominik Livaković iz svlačionice je izašao s kapuljačom na glavi.  - Nisam raspoložen. Prvi put ne znam što bih rekao. Loše smo ušli u utakmicu, nakon toga imali par šansi, a ovaj gol na kraju primili smo jer smo se ipak previše otvorili. Bit će teško, ali ne otpisujte nas iz borbe za naslov. Borit ćemo se do posljednjeg boda, dok god ima šanse - rekao je Dominik Livaković. Hajdukovci su bili vrlo pričljivi. - Bili smo motivirani za derbi... Izašli smo na teren bili bolji i pobijedili. Pokazali smo da je ovo prava momčad i da je ovo pravi Hajduk. Ozlijedio sam se u trećoj minuti, a u desetoj tražio izmjenu. Trener me zamolio da izdržim do poluvremena, kasnije nisam ni mogao igrati, tražio sam trenera da me zamijeni. Sad sam svima zabio gol u HNL-u. Odigrali smo vrhunsku utakmicu - rekao je strijelac prvog pogotka Ante Erceg. - Bila je to teška utakmica. Nije bilo lako, tražio sam pogodak. Prvi gol je bio važan, do kraja smo bili izvrsni u obrani, možda smo mogli do drugog gola i ranije, ali i ovako sam super zadovoljan - dodao je Hajdukov napadač Marko Futacs. - Došla je pobjeda u najslađem trenutku, još je slađe kada je 2:0. Trkom smo nadoknadili nedostatke i zabili dva pogotka. Meni je iskreno draža ona pobjeda kad sam zabio Dinamu na Poljudu, ali i ova je slatka - rekao je Fran Tudor. 