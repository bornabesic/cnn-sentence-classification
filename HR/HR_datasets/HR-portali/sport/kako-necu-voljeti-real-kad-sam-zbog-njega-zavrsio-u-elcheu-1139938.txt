Za Milivoja Bračuna, nekadašnjeg sjajnog braniča Dinama i Crvene zvezde, dvojbe nije bilo. Najbolji hrvatski nogometaš u 2016. godini je Luka Modrić. – Ne želim uopće trošiti prostor objašnjavajući zašto je Luka najbolji. Sve se zna. Europski i svjetski klupski prvak, kapetan reprezentacije – istaknuo je Bračun. U vašem izboru nema nijednog igrača domaće lige? – Dajte, molim vas. Bila bi šala da sam stavio nekoga. Koga? – pita se Milivoj Bračun koji je do ožujka 2016. bio izbornik hrvatske U-16 reprezentacije. Nakon dva poraza u prijateljskim utakmicama protiv Turske u Rovinju (0:3 i 1:3), HNS i Milivoj Bračun postigli su dogovor o sporazumnom prekidu suradnje. – Dobro je nekad malo odmoriti glavu, ali sad već polako razmišljam o novom angažmanu. Ne, za sada nema konkretne ponude – istaknuo je. Dinamo može do naslova Nakon igračke karijere trenirao je velik broj klubova. Između ostalih Koper, Istru, Hrvatski dragovoljac, Elche, Olimpiju, Zagreb, Slaven Belupo, zaprešićki Inter, a u sezoni 2006./2007. bio je trener Rijeke. – Velika je razlika između tadašnje i ove današnje Rijeke. Današnja Rijeka puno je organiziranija. Nismo mi imali lošu momčad kada sam bio trener, ali su tada Dinamo i Hajduk bili puno, puno jači – kaže Bračun. Pratite li hrvatsku ligu? – Naravno. Puno se bolje igralo kad je bilo ljepše vrijeme. Čim se vrijeme pokvarilo, nestalo je igre. Jer, osim Maksimira, Rujevice i Poljuda, svi ostali travnjaci su u katastrofalnom stanju čim padne malo kiše. Može li Rijeka osvojiti naslov? – Šest bodova nije velika prednost. Sve će ovisiti o tome tko će doći u Dinamo u zimskom prijelaznom roku. Ako dođu prava pojačanja, mislim da Rijeka neće imati šansu – rekao je Bračun. S obzirom na to da trenutačno nema trenerski angažman, velik dio vremena provodi uz televizor gdje gleda velik broj utakmica. Posebice prati španjolsku ligu s obzirom na to da je tri sezone igrao u Elcheu. – Prvak će biti Real. Bez ikakvih problema. Barcelona neće moći ništa, a ostali klubovi nisu ni blizu kraljevskom klubu – istaknuo je Bračun. Znači da vam je draži Real od Barcelone? – Pa naravno. Uostalom, zbog Reala sam i završio u španjolskoj ligi. Čelnici Elchea gledali su me u dvije četvrtfinalne utakmice Kupa prvaka 1987. godine. Igrali su Crvena zvezda i Real. U prvoj utakmici, na prepunoj Marakani, pobijedili smo s 4:2, ali smo u uzvratu izgubili s 0:2 – prisjeća se Bračun. Na toj utakmici čuvali ste jednog od najboljih napadača svijeta u to vrijeme Huga Sancheza? – Jesam. Kakav je to pakleni napadač bio. Postigao je oba pogotka u Beogradu, prvi iz igre, drugi iz jedanaesterca. Zanimljivo je da je prvi jedanaesterac na utakmici obranio Stojanović – kaže Bračun. Na toj utakmici Bračun je sjajno asistirao Jankoviću za četvrti pogodak, no skrivio je i drugi jedanaesterac srušivši Gordilla. Kamikaza iz Australije Kako to da se niste dulje zadržali u Španjolskoj kao igrač? – Zvali su me iz Dinama da im pomognem u Kupu Uefe protiv Auxerrea. Prvu utakmicu smo u gostima izgubili s 0:1, a onda sam se uoči uzvrata ozlijedio i više nikad nisam zaigrao – istaknuo je. Osamdesetih vas je Miroslav Blažević uveo u prvu momčad Dinama, i to nakon turneje po Australiji gdje ste dobili nadimak “kamikaza”. – Bila je to dugačka turneja gdje su se dijelili dresovi za prvenstvo Jugoslavije koje smo poslije osvojili. Sjećam se da se je dosta igrača ozlijedilo na turneji. Ja sam zbog žulja na prstu propustio zadnju utakmicu. Nisam mogao obuti kopačku – rekao je. Igrali ste za Dinamo i Crvenu zvezdu. Je li došlo vrijeme za nogometnu regionalnu ligu? – Mislim da nije. Teško bi bilo organizirati neke rizične utakmice, primjerice one između nekadašnje velike četvorke jugoslavenskog nogometa. Mislim da bi bilo dosta nereda, a to nikome ne treba. Jeste gledali malonogometni turnir Kutija šibica? – Jesam. Bolje da nisam. Igra se pretvrdo. Ili hitno treba povećati vrata ili smanjiti broj igrača. U moje vrijeme zvijezde Kutije bili su igrači Prve lige, a danas ih uopće nema – zaključio je Bračun.  Bračunovih Top 10 Luka Modrić (Real) 10 Ivan Rakitić (Barcelona) 9 Mario Mandžukić (Juventus ) 8 Ivan Perišić (Inter ) 7 Marcelo Brozović (Inter) 6 Darijo Srna (Šahtar) 5 Mateo Kovačić (Real 4 Danijel Subašić (Monaco) 3 Dejan Lovren (Liverpool) 2 Vedran Ćorluka (Lokomotiv M.) 1 Bračunove nade Filip Benković (Dinamo) 5 Nikola Moro (Dinamo) 4 Nikola Vlašić (Hajduk) 3 Ante Ćorić (Dinamo) 2 Josip Posavec (Palermo) 1 