SAN ANTONIO SPURSI izborili su finale Zapadne konferencije NBA lige. U šestoj utakmici slavili su u gostima kod Houstona sa 114:75 i s ukupnih 4:2 prošli dalje.  Houston se u utakmici držao samo u prvoj četvrtini koju je izgubio sa sedam razlike (24:31), a nakon toga je prednost gostiju samo rasla. Zanimljivo, San Antonio domaće je pregazio bez svog najboljeg igrača Kawhija Leonarda, a nije igrao ni Tony Parker za kojeg je sezona završila.    James Harden, najbolji igrač Houstona i MVP kandidat, postigao je samo deset poena uz šut 2:11. Najbolji u poraženoj momčadi bio je Trevor Ariza s 20 poena i 50 posto šuta (6:12). Goste je do povijesne pobjede, najuvjerljivije gostujuće u doigravanju u povijesti Spursa, predvodio LaMarcus Aldridge s 34 poena. Nevjerojatna je činjenica da su Spursi slavili s 39 poena razlike, iako su pogodili samo pet trica iz 22 pokušaja. Za veliko NBA finale igrat će protiv Golden Statea.