Foto: Guliver Image/Getty Images ALEXANDRU CRETU, rumunjski veznjak, mogao bi postati prvi nogometaš koji će pojačati Dinamo ovog ljeta. Sam nogometaš otkrio je da je zagrebački klub poslao službenu ponudu Olimpiji za njega. Cretu je u Ljubljanu stigao ove zime iz Iasija za 100 tisuća eura, a sada se očekuje da ode za čak tri milijuna eura.  "Znam da je mnogo klubova zainteresirano za moje usluge, ali zagrebački Dinamo prvi je poslao službenu ponudu", rekao je 25-godišnji rumunjski veznjak. Kaže da je Dinamo jedini klub osim Olimpije u kojem u ovom trenutku može nastaviti karijeru. "Sretan sam u Olimpiji, a ako ću igdje otići, bit će to u Dinamo. U kojem slučaju ću otići? Ako osjetim da me stvarno žele, a i ako ponuda bude odgovarajuća za moj klub." Nogometaš koji je nastupao za mladu rumunjsku reprezentaciju ugovor s Olimpijom ima još tri godine.