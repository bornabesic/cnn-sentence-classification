Foto: Getty Images / Guliver Image PET godina čekao je Real Madrid na naslov prvaka Španjolske. I konačno, Luka Modrić, Mateo Kovačić i društvo uspjeli su stići do rekordne 33. titule prvaka. Aktualni europski vladar, koji će 3. lipnja u Cardiffu braniti Ligu prvaka protiv Juventusa, na kraju je imao tri boda više od Barcelone, a u posljednjem kolu je slavio kod Malage s 2:0, i slavlje je moglo krenuti. Međutim, u cijeloj ludnici pojavio se vratar Keylor Navas, ošišan na nulu. Novinari su bili u čudu, a svi su odmah pomislili kako je u pitanju neka oklada. No, nije bilo tako. Reprezentativac Kostarike otkrio je razlog zašto se ošišao i time oduševio ne samo novinare i navijače Reala, već i sve nogometne ljubitelje diljem svijeta. "Rekao sam sebi da ću, ako osvojimo La Ligu, obrijati glavu zbog sve djece koja boluju od raka i koja se bore u bolnicama. Ovdje stojim pred vama bez kose i molim Boga da im pomogne da savladaju ovu opaku bolest i želim njima poručiti da ne odustaju", ispalio je Navas i izazvao divljenje svih jer je u jednom od najljepših trenutaka karijere napravio nevjerojatno humanu gestu. Nešto slično prije nekoliko godina, dok je također igrao za Real, napravio je i njegov suigrač Alvaro Morata... "U bolnici koju sam posjetio bila su djeca koja su željela imati istu frizuru kao ja. Ali zbog bolesti jednostavno nisu mogli. Zato sam odlučio skratiti kosu i imati frizuru kakvu imaju oni. To je mali znak pažnje, a njima to mnogo znači", rekao je tada španjolski napadač. Veliki nogometaši. Ali, bez sumnje, još veći ljudi.