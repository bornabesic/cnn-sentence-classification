LEWIS HAMILTON osvojio je treći pole position sezone nakon što je u posljednjem dijelu kvalifikacija za samo pet stotinki pobijedio Sebastiana Vettela u Ferrariju, a Fernando Alonso u McLaren Hondi kvalificirao se u Q3 na svojoj domaćoj utrci. Hamilton je bio najbrži u sva tri dijela kvalifikacija, a u Q3 je odvozio gotovo tri sekunde brže vrijeme nego prošle godine i tek pola sekunde sporije od Raikkonenova rekorda s testiranja na ultrasoft gumama. Vettel je bio na putu da osvoji drugi uzastopni pole position za Ferrari nakon Rusije, ali nije dobro odvozio posljednju šikanu i na kraju je zaostao tek pet stotinki sekunde. Bottas je bio treći u drugom Mercedesu s dvije desetinke zaostatka, a Raikkonen četvrti u drugom Ferrariju s gotovo tri desetinke zaostatka, nakon što je na prva tri slobodna treninga i u Q1 bio brži od Vettela. Verstappen je pokazao Red Bullov napredak s 0.557 sekundi zaostatka na petom mjestu, što je najmanje što su kasnili u kvalifikacijama ove godine, a njegov momčadski kolega Ricciardo bio je pola sekunde sporiji na šestom mjestu. Fernando Alonso i McLaren Honda sve su iznenadili svojom brzinom u Barceloni, gdje se Španjolac kvalificirao na sedmo mjesto s 1.899 sekundi zaostatka, ispred Pereza u Force Indiji, Masse u Williamsu i Ocona u drugoj Force Indiji. Magnussenu je Q3 izmaknuo za sedam stotinki sekunde, Sainzu za jednu desetinku, a Hulkenbergu za još dvije stotinke u odnosu na Sainza. Romain Grosjean startat će 14. u drugom Haasu, a Wehrlein je bio brži od dvojice Sauberovih vozača nakon što se još jednom plasirao u Q2. Ericsson je bio 16. najbrži u drugom Sauberu, ali je uspio pobijediti jednoga Renaulta (Palmer), Williamsa (Stroll), McLarena (Vandoorne) i Toro Rossa (Kvyat).