U PAKLENOJ atmosferi Sinan Erdem Domea, Fenerbahče je u finalu Eurolige pobijedio grčki Olympiacos 80:64 te je osvojio svoj prvi naslov prvaka Europe. Nošen nevjerojatnom podrškom s tribina, Fenerbahče je u finalu Eurolige uvjerljivo slavio protiv grčkog Olympiacosa. Željko Obradović je došao do svog devetog naslova prvaka Europe, po čemu je rekorder. Slično kao i protiv Reala u polufinalu, turska momčad je tijekom cijele utakmice kontrolirala rezultat te nije dopustila Olympiacosovim igračima, a posebno Vassilisu Spanoulisu (šut iz igre 2/12) puno prostora. Spanoulisu je Ekpe Udoh već u prvoj četvrtini nakon preuzimanja blokirao njegov trademark šut, step back tricu, te mu je najavio što može očekivati u ovoj utakmici.   Briljantni centar Fenerbahčea odlično je kontrolirao obranu svoje momčadi, bio je odličan u preuzimanjima, a usto je i zatvorio prilaze košu te je opravdano proglašen MVP-em utakmice. Udoh je na kraju susret završio s deset koševa, devet skokova, pet blokada i četiri asistencije što je bilo dovoljno za valorizacijski indeks 29. Fenerbahče je od početka susreta napadao Spanoulisa koji je poznat kao veliki minus u obrani, a kako su mu suigrači pomagali u obrani, tako je u prvoj četvrtini puno prostora ostalo za Kalinića koji je zabio tri otvorene trice i ukupno 12 koševa. Iako je Olympiacos na poluvremenu imao samo pet koševa zaostatka te iako je Bogdanović imao tri prekršaja, Obradovićeva momčad u drugom poluvremenu je ubacila u brzinu više te je svojim atleticizmom, odličnom obranom i pametnom napadačkom izvedbom,potpuno izbacila Grke iz takta.   Osim Udoha, odlični su bili Nikola Kalinić (17 koševa, 5 skokova, 5 asistencija) i Bogdan Bogdanović (17 koševa,5 skokova). Vrlo dobru rolu s klupe pružio je Luigi Datome (11 koševa, 6 skokova), dok je Jan Vesely (8 koševa, 8 skokova) bio velika pomoć Udohu pod košem. Kod Grka se najviše istaknuo Khiem Birch (14 koševa), ali iako igra na poziciji centra nije uhvatio niti jedan skok pored Udoha i Veselyja.  U potpuno nebitnoj utakmici za treće mjesto, CSKA je pregazio Real Madrid s 94:70.