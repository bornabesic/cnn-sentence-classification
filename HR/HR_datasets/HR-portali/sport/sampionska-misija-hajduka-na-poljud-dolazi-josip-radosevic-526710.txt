Obistinila se najava kako Hajduk pokušava pojačati momčad svojim bivšim igračima, a prvi koji je dogovorio sve detalje je Josip Radošević. Sportski direktor Mario Branco sastao se s Radoševićem i dogovorio sve detalje, a službena objava ugovora bit će upriličena nakon zadnje utakmice sezone koju Red Bull Salzburg igra u četvrtak kada prestaje njegova ugovorna obaveza. Česte kritike na račun sportskog direktora da ima previše stranaca u momčadi, Branco pokušava riješiti angažmanom domaćih igrača. No, činjenica je da na tržištu baš i nema previše kvalitetnih domaćih igrača. Radošević je jedan od rijetkih slobodnih i Hajduk je iskoristio priliku vratiti ga na Poljud čime postaje jasno da su i najave o odlascima Brazilca Jeffersona prilično istinite. Radošević bi tako trebao postati druga prinova u redovima Hajduka, prije njega je ugovor potpisao igrač Zagreba Šehić, a do kraja prijelaznog roka računa se da bi Branco trebao dovesti još najmanje tri igrača. Na mjestu desnog i lijevog beka te stopera ako ne uspije pronaći domaća rješenje posegnut će za strancima, a kao što smo već pisali, na meti sportskog direktora su - Dino Mikanović, Ivan Runje, Antonio Milić, Marin Ljubičić, Dinko Trebotić..., pa u nekim ludim kombinacijama i Ivan Strinić.