FRANCUSKA je u fantastičnoj utakmici pobijedila Norvešku 33:26 i šesti put je osvojila naslov prvaka svijeta. Francuska je na domaćem parketu, pred svojom publikom, u hramu rukometa Bercyju, uspjela osvojiti zlato i još je jednom dokazala da je najbolja reprezentacija u povijesti rukometa.  Norveška se držala jako dobro. U prvom poluvremenu imala je po dva, tri razlike, ali domaćin je u završnici prvog dijela poboljšao igru i s pogotkom prednosti (18:17) otišao na odmor. U nastavku je Francuska nekoliko puta imala pet, šest golova prednosti. Norveška je nešto pokušavala, ali do senzacije nije mogla. Francuzi nisu imali milosti, a ono malo norveških prilika zaustavio je sjajni Vincent Gerard.  Francuzima je ovo šesti naslov svjetskih prvaka u rukometu, a četvrti na posljednjih pet SP-a. Bili su najbolji 1995., 2001., 2009., 2011., 2015. i 2017. Za Norvežane je srebrna medalja prvo odličje u povijesti. Norveška je bolje otvorila finale, brzom igrom u napadu i zahvaljujući odličnom Bergerudu na golu držala je prednost većim dijelom prvoga poluvremena, a nekoliko puta imala je i tri pogotka prednosti. Ključni potez u završnici prvog poluvremena povukao je francuski izbornik Dinart koji je na gol umjesto neraspoloženog Omeyera postavio Gerarda. Drugi francuski vratar s nekoliko obranjenih "zicera" omogućio je suigračima lagane golove iz protunapada kojima su već do poluvremena stigli do prednosti od 18-17. Francuska je prvo poluvrijeme zaključila serijom 5-1, a istom takvom serijom otvorila je i nastavak pa je već u 37. minuti imala vodstvo od 23-18. To je praktički "slomilo" Norvešku koja do kraja utakmice više nije uspjela prići bliže od tri razlike. Nikola Karabatić je sa šest golova predvodio Francusku, po pet su dodali Kentin Mahe, Michael Guigou i Valentin Porte. Kod Norveške je Kent Robin Tonnesen zabio pet golova, a po četiri Bjarte Myrhol, Kristian Bjornsen i Espe Lie Hansen. Brončanu medalju osvojila je Slovenija koja je u susretu za treće mjesto u subotu svladala Hrvatsku 31-30. I za Sloveniju je ovo prvo odličje sa svjetskih prvenstava, dok je Hrvatska ostala na jednom zlatu, tri srebra i jednoj bronci. Posljednju medalju Hrvatska je osvojila 2013. godine kada je bila treća.    Broncu je osvojila Slovenija, koja je u dramatičnoj utakmici jučer pobijedila Hrvatsku.