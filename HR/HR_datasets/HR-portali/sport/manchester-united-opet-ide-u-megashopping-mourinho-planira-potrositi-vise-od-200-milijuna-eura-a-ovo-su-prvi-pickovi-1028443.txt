Čini se da će Mourinho ovoga ljeta spiskati budžet sve do zadnjeg centa, a bolje mu je onda da sljedeće sezone izvuče maksimum iz ekipe ili će opet postati bivši... Manchester United vratio se u Ligu prvaka nakon što je u finalu Europske lige pobijedio Ajax. Sezona ipak nije bila tako očajna za United i njihovog menadžera Mourinha. Uzeli su Liga kup, Community Shield i na kraju Europsku ligu, jasno, prva dva baš i nisu nešto cijenjena trofeja, ali Europska liga nije za baciti i to je ujedno jedini trofej koji United do sada nije osvojio. Dakle, može se reći da Mourinho ipak nije u potpunosti podbacio ove sezone, ali činjenica je da momčad treba kvalitetna pojačanja da bi sljedeće sezone bila konkurentnija u Premiershipu i što je važnije u Ligi prvaka. Tako je Mourinho već sada poslao dopredsjedniku Edu Woodwardu popis želja za ljetni ‘shopping’. Ugledni The Times otkriva kako je Portugalac naredio pojačanje na stoperskoj poziciji, poziciji centralnog veznog i u napadu, a nije isključeno da će se ojačavati i bekovske, odnosno, krilne pozicije. The Times otkriva i konkretna imena koja United kani dovesti ovoga ljeta. Jedno ime već svi znamo, a to je Antoine Griezmann koji je velika želja još od prošloga ljeta, ali transfer Pogbe je uzeo većinu budžeta. No, ovoga ljeta on je primarna meta i United je spreman odvojiti čak i 100 milijuna eura za njegove usluge. Osim Griezmanna u napadu se spominju još imena Romelua Lukakua i Andree Belottija. Belgijanac iz Evertona neće biti puno jeftinija opcija od Griezmanna, a neće biti ni Belotti koji ima odštetnu klauzulu jednaku kao i Francuz. Nadalje, u veznom redu najbolje kotiraju Eric Dier iz Tottenhama, koji nije zadovoljan statusom u klubu jer je dobar dio sezone morao igrati u obrani što mu nije prirodna pozicija. No, Dier dolazi iz redova rivala i teško je da će ga pustiti ispod 50 milijuna eura. Nadalje, velika želja za vezu je i Tiemoue Bakayoko iz Monaca, a njegov transfer mogao bi premašivati 50 milijuna eura. Što se obrane tiče tu je prva želja nekadašnji ‘crveni vrag’ Michael Keane, koji je odigrao sjajnu sezonu za Burnley. Keane je proizvod Manchesterove akademije, ali ga je Van Gaal prije dvije godine na silu prodao, da bi stoper danas dogurao do reprezentacije i sada ga čeka povratak u United. Mourinho za njega nudi oko 25 milijuna eura. Uz Keanea još se spominje i Victor Lindelof, švedski branič koji podjednako dobro igra beka i stopera, iz Benfice, a njegov transfer opet bi premašivao tih famoznih 50 milijuna eura. Bilo kako bilo, čini se da će Mourinho ovoga ljeta spiskati budžet sve do zadnjeg centa, a bolje mu je onda da sljedeće sezone izvuče maksimum iz ekipe ili će opet postati bivši…