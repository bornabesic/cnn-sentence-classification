Dvorana Gradski vrt je spremna, postavljena je podloga, a u unutrašnjosti su ili već obavljene ili se privode kraju određene nužne korekcije prije okršaja Hrvatske i Španjolske u Davisovu kupu. To je jedna strana medalje, druga je razočaranje, čak i ljutnja. Sukus je to glavnine komentara u Osijeku nakon što je objavljen sastav hrvatske teniske reprezentacije koja će se u dvorani Gradski vrt suprotstaviti Španjolcima. Očekivala se na istoku Hrvatske teniska atrakcija, spektakl, prvi put nakon 20 godina i meča reprezentacije u kojoj je tada prva zvijezda bio Goran Ivanišević protiv Maroka. Uostalom, svih 3500 ulaznica (400 mjesta je rezervirano za španjolske navijače) planulo je svega nekoliko sati nakon što su puštene u prodaju. A danas... Bilo je čak i onih koji su se osjećali prevarenima u toj mjeri da su na društvenim mrežama i internetskim oglasnicima oglasili na prodaju ulaznice koje su kupili. Jer platili su da gledaju, i navijaju, za Čilića, Dodiga, Ćorića... A njih u Osijeku, svakog iz svog razloga, neće biti. A neće biti ni Rafaela Nadala. Čak ni osječkom gradonačelniku Ivici Vrkiću nije svejedno jer Grad je u organizaciji meča Davisova kupa sudjelovao sa 300.000 kuna, dok je dvorana ustupljena bez naknade. Pa ipak, koliko god puta da je ta fraza iskorištena, reprezentacija je na istoku Hrvatske svetinja. Početni šok nakon Krajanove objave sastava do petka će biti zaboravljen jer Slavonija prečesto ostaje na marginama velikih sportskih događaja da bi se “fešta” mogla pokvariti u toj mjeri da bi navijači ignorirali okršaj Davisova kupa. – Početno je razočaranje splasnulo, a sastavi u kojima obje reprezentacije dolaze ne mogu umanjiti spektakl jer mi na ovo predugo čekamo, još uvijek se traži ulaznica više. U Davisovu kupu na brzoj je podlozi uvijek je bilo iznenađenja, i bit će ih. Ali da će naši dečki imati punu potporu s tribina, imat će je – kaže Domagoj Wagner, predsjednik teniskog kluba Olimpija, inače jedan od inicijatora dolaska Davisova kupa u Osijek. Željko Krajan, hrvatski izbornik na kraju je dodao: – Dođite u dvoranu, podržite dečke, to je najbolje što sada imamo.