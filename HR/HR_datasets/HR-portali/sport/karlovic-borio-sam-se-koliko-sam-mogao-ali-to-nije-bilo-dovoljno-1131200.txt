Prvi argentinski tenisač Juan Martin Del Potro bio je bolji od Ive Karlovića s 6:4, 6:7 (6), 6:3, 7:5 i tako je izjednačio na 1:1 u finalu Davis Cupa koji se igra u zagrebačkoj Areni. - Nije bilo lagano, u početku nisam igrao dobro. Pokušavao sam se boriti koliko mogu, ali to nije bilo dovoljno. Nadam se da ćemo dobiti u parovima, da će Marin Čilić slaviti u nedjelju i da će biti lakše - rekao je Karlović za HTV pa dodao: - Tie-break sam odigrao jako dobro. Bio je to jedini dio u kojem sam odigrao jako dobro. U ostatku nisam dao dovoljno.  I on je jako zadovoljan navijanjem. - Atmosfera je bila odlična, fenomenalna.  Možda Karlović u nedjelju u petom meču bude odlučivao o pobjedniku. - Imat ću dan odmora i ne bi trebalo biti problema što se tiče fizičkog dijela. Karlović, s 37 godina najstariji igrač koji je u zadnjih 96 godina nastupio u finalu Davis Cupa, ipak nije uspio iznenaditi favoriziranog Del Potra u meču koji je trajao 3 sata i 20 minuta igre. Div sa Šalate nije uspio doći ni do jedne break lopte protiv Del Potra, imao je 35 aseva, ali i 12 dvostrukih pogrešaka pri servisu, dok je Argentinac meč okončao s 15 aseva i bez ijedne dvostruke.  Karlović je nervozno započeo meč u svom rodnom gradu, izgubio je svoj servis već u prvom gemu, a del Potro je iskoristio tu jedinu break-loptu uopće u prvom setu, te uzeo set s 6:4. Drugi set je otišao u tie-break u kojem je Del Potro poveo s 6:4 i imao dvije set lopte, ali se Karlović čudesno vratio dobivši četiri poena zaredom za poravnanje u setovima. Treći set je odlučen u osmom gemu, kada je Argentinac napravio break za 5:3, kojeg je svojim servisom pretvorio u vodstvo u 2:1 u setovima. U četvrtom setu nije bilo breaka sve do 5:5 kada je Del Potro sjajnim reternom došao do prednosti od 6:5, a potom i svojim servisom do pobjede.  Bio je ovo šesti međusobni dvoboj Karlovića i Del Potra te peta pobjeda Argentinca.  U subotu je na programu susret parova u kojem su za Hrvatsku najavljeni Ivan Dodig i Franko Škugor, a za Argentinu Leonardo Mayer i Guido Pella.