TROJE novinara i direktor El Munda, kao i direktor tvrtke koja izdaje te španjolske novine, optuženi su u Madridu za nezakonito prikupljanje podataka o nogometašima medijski prokazanima za utaju poreza u aferi Football Leaks te će 18. svibnja izaći pred suca.  U prosincu je Europski istraživački konzorcij, sastavljen od dvanaest europskih medija, objavio seriju tekstova o nogometašima Real Madrida koji su prema prikupljenim dokumentima izbjegavali plaćanje poreza u Španjolskoj. Među prokazanima su hrvatski kapetan Luka Modrić i napadač Cristiano Ronaldo, lanjski dobitnik nagrade za najboljeg nogometaša svijeta.  Konzorcij, u kojem je i El Mundo, dobivao je povjerljive podatke od internetske platforme Football Leaks. Identitet osoba koje stoje iza platforme nije otkriven. Odvjetnički ured Senn Ferrero iz Madrida, čiji su klijenti neki od prokazanih nogometaša, tvrdi da su mu hakirani mailovi. Ured je zatražio od suda zabranu daljnjeg objavljivanja materijala. Cenzura u Španjolskoj  Sudac Arturo Zamarriego 2. prosinca zabranio je El Mundu daljnje objavljivanje tekstova, a onda i ostalim medijima. Španjolski dnevnik nastavio je objavljivati tekstove o aferi Football Leaks pa ga je sudac optužio za odbijanje izvršenja naloga, a njegovim zaposlenicima zakazao je ročište u Madridu za 18. svibnja, izvijestio je El Mundo.  Na sudu se moraju pojaviti direktor izdavačke kuće Unidad Editorial, Antonio Fernandez Galiano, direktor novina Pedro Garcia Cuartango, sportski novinar Javier Sanchez, novinarka za prikupljanje podataka Paula Guisado te istraživački novinar Quico Alsedo. Optuženi su za otkrivanje tajnih podataka u svojim tekstovima do kojih su, tvrdi se, mogli doći ilegalnim putem.  El Mundo je odgovorio da do povjerljivih podataka nije došao nezakonitim putem. "Informacije o poreznim oazama nogometaša, aktivnostima klubova i zastupnika igrača objavljivali smo simultano svih nas dvanaest europskih novina objedinjenih u konzorcij", navodi El Mundo. Španjolska progoni novinare, a Francuska utajivače poreza  Optužnica protiv tog velikog španjolskog dnevnika potaknula je reakcije novinarskih udruga koje od suca Zamarriega traže opoziv sudskog procesa.  "Čudno je što Španjolska nastoji progoniti novinare zbog objavljivanja ovih informacija dok druge zemlje, poput Francuske, istražuju osobe koje su navodno izbjegavale plaćanje poreza", stoji u priopćenju Udruge novinara Madrida (APM).  Ta udruga naglašava kako je objavljivanje ovih informacija bilo u interesu javnosti, a "postupak El Munda profesionalan".  Predsjednica španjolske podružnice udruge Reporteri bez granica, Malen Aznarez, "osudila je pokušaj cenzure". Modrić osumnjičen da je izbjegavao plaćanje poreza  Hrvatski kapetan i vezni igrač Real Madrida Luka Modrić (31), našao se pod istragom španjolske porezne policije koja ga sumnjiči da je sa suprugom Vanjom otvorio tvrtku u Luksemburgu kako bi u Španjolskoj izbjegavao plaćanje poreza od reklama, pokazuje dokument porezne uprave koji je objavio El Mundo početkom prosinca.  Porezna uprava u Madridu pokrenula je istragu 18. siječnja 2016. nakon što joj je bila sumnjiva Modrićeva porezna prijava u kojoj nije bilo dobiti od reklama, odnosno sponzora.  Sponzori su uplaćivali novac tvrtki Ivano SARL osnovanoj 20. prosinca 2012. u Luksemburgu, naveo je EL Mundo. Prokazani su bili i drugi igrači europskog prvaka Real Madrida, među kojima Ronaldo, Fabio Coentrao i Pepe, ali i bivši igrači Kraljevskog kluba Xavi Alonso, Angel di Maria i Ricardo Carvalho. "Postoji jedna pravda za bogate, a druga za siromašne"  Španjolski ministar financija Cristobal Montoro rekao je u prosincu da zbog istrage ne smije iznositi podatke u javnost. Oporba u parlamentu predvođena Podemosom i Ujedinjenom ljevicom optužila je vladu desnog centra da štiti klub i nogometaše.  “Ovdje je udružena jedna moćna mreža s velikim ekonomskim interesima. Uz igrače koji su prevarili ministarstvo financija tu su i marketinške te građevinske kompanije", rekao je prošli mjesec Alberto Garzón, zastupnik koalicije Ujedinjeni možemo koja ima 71 od 350 mjesta u parlamentu.  "Ljudi na kraju shvate da postoji jedna pravda za bogate, a druga za siromašne", dodao je.  Španjolska se oporavlja od gospodarske krize s jednom od najviših stopa nezaposlenosti i rezova u javnim službama poput zdravstva i obrazovanja, što izaziva dodatni gnjev osiromašenih. Ministar financija Montoro bio je potvrdio istragu Porezne uprave, ali slučaj još nije završio u rukama državnog odvjetništva.  "Prošla su četiri mjeseca od kada smo otkrili slučaj, ali vlada ignorira svaku inicijativu u parlamentu da jasno kaže što radi Porezna uprava u i koja joj je strategija da se ovakvi slučajevi ne ponove", napomenuo je Alvaro Carvajal, novinar El Munda.