Saša Pavličić Bekić preuzeo je ulogu disciplinskog suca HNL-a nakon desetak godina vladavine Krešimira Vlajčevića i sad dijeli disciplinske kazne našim klubovima, igračima, trenerima, klupskim čelnicima... Vlajčević je razapet jer je, navodno, uzeo pozajmicu od Dinama i više nije bio objektivan. Morao je otići i sad je tu spomenuti Pavličić Bekić, po zanimanju odvjetnik. Ljubitelj je nogometa koji dolazi na utakmice naše lige i reprezentacije, ali prije svega legalist. Vjerojatno mu je nogomet u žile ugradio pokojni Dubravko Pavličić, naš bivši reprezentativac koji nikad nije uspio u Dinamu, ali jest u Rijeci. Saša mu je bratić, Zagrepčanin rodbinski vezan s Dalmacijom, kao što je Dudo bio dečko iz Velike Gorice. Prihvatio se nezahvalnog posla disciplinskog suca lige. I sad ga, nakon nekoliko mjeseci, valjda treba smijeniti. Jer što će na toj poziciji čovjek koji se strogo drži disciplinskog pravilnika HNL-a? Pa nitko ga se ne pridržava. Što će tu čovjek koji je na 15 utakmica jednog kluba tolerirao devijantno ponašanje navijača, a sad ga je odjednom odlučio kazniti utakmicom pred praznom tribinom, s koje je dosad dolazila hrpa pirotehnike uvreda, mržnje i prijetnji? Što je čekao, zašto baš 16. utakmica? Zašto je igrač Rijeke Franko Andrijašević dobio samo tri utakmice zabrane nastupa za vrijeđanje i ponižavanje suca ako je raspon kazne od dvije do 12 utakmica? U redu, dečko je prvi put tako iskočio, no zašto onda nije dobio šest utakmica? Ili pet, jer je dosad bio dobar? S takvim blagonaklonim pristupom nikamo nećemo doći, zato se iz redova poštenih čuje da Saša Pavličić Bekić treba biti smijenjen s mjesta disciplinskog suca. Doista, u ovakvom našem licemjernom društvu, ondje mu nije mjesto. Kako drukčije protumačiti poruke da ni njemu čakija ne gine. Čakija je kod nas “pravilnik”, a ne propisi kojih se jedan pravnik, zamislite, drži. U ovoj zemlji ionako nismo navikli na to da se nešto radi po propisima i zakonima, pa je onda taj disciplinski sudac očito izvan kolosijeka uobičajenog ponašanja, nekakvog u Hrvatskoj uvriježenog običajnog prava. I zato je valjda kriv, zato se odmah sumnja u njegovo poštenje, u objektivnost koja je dosad bila prava sportska i neokaljana, a sada eto prazni tribinu. >> Stigle kazne: Hajduk pred praznim sjeverom, Andrijašević propušta Dinamo! 