Ne znam kako Dinamo misli zabiti s ovako malo igrača naprijed. To su riječi Drage Ćosića na utakmici Dinama i Rijeke u finalu Kupa. Oni iskusniji znali su što slijedi. Tri sekunde kasnije bilo je 1-1. Iz istog napada iz kojeg Ćosić ne zna kako Dinamo misli zabiti. Rijeku je pogodilo - Ćoskeovo prokletstvo. - Samo malo, da pogledam u svoje bilježnice. Da vidimo, najveća hrvatska pobjeda na europskim prvenstvima bila je protiv Danske 3-0. Druga najveća bila je protiv Irske 3-1, sipao je podatke Drago Ćosić dok je Hrvatska imala 2-0 protiv Češke u St. Etienneu na Europskom prvenstvu prošlog ljeta.  Naravno, završilo je 2-2. Ćosićevo prokletstvo... - Gotova je priča! Dinamo je za manje od pola sata osigurao playoff Lige prvaka! - urlao je Drago u izravnom prijenosu iz Norveške. Dinamo je u 22. minuti protiv Möldea imao 3-0. Pogađate, primio je tri gola i bio je na rubu ispadanja.  Malmö nije bio te sreće.  - Gotovo je! Malmö je ovim golom osigurao nastup u prvom kolu Kupa Uefa - siguran je bio Ćosić kad su Šveđani zabili za 2-0 na Poljudu protiv Hajduka. - Vjerovao sam i rekao sam vam, nakon što je Malmö poveo 2-0 da još ima nade za Splićane - okrenuo je ploču Drago. 'Zacoprao' je i PSG. - Prekasno je za čudo - rekao je kad je Neymar zabio za 4-1. To je bio početak jednog od najvećih preokreta u povijesti Lige prvaka. Naravno, uz asistenciju jednog i neponovljivog Drage Ćosića.