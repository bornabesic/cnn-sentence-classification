Foto: Getty Images/Guliver Image NITI jedan otkaz ove sezone nije odjeknuo kao onaj Claudiju Ranieriju, treneru godine i autoru najvećeg čuda u povijesti Premierlige koji je lani u ovo doba osvajao titulu prvaka s Leicester Cityjem. Danas se "Lisice" bore za ostanak u ligi, čemu su se približili nakon smjene Ranierija u veljači zbog serije slabih rezultata. Dio britanskih medija za smjenu Talijana je krivio igrače koji su navodno bojkotirali trenera i od uprave kluba nekoliko puta tražili odlazak Ranierija. Kasnije su igrači demantirali takve informacije, a Ranieri se o svemu oglasio gotovo dva mjeseca nakon otkaza, gostujući na televiziji. "Ne mogu u to vjerovati, igrači možda nisu dali svoj maksimum zbog drugih problema. Neki drugi problemi mogu biti razlog, poput toga da su ranije ovdje zarađivali puno manje, a kasnije i dva-tri puta više", rekao je Ranieri i dodao: "Počeli smo sezonu dobro prošle godine, a kada smo osvojili naslov, u predsezoni smo proputovali svijet, igrali u Americi protiv velikih momčadi prvi put u životu. Situacija je bila potpuno drugačija. Ne mogu vjerovati u to da su me moji igrači ubili. Ne, ne i ne!". Ipak, iako vjeruje igračima, Talijan sumnja da mu je otkaz smjestio netko drugi unutar kluba. "Čuo sam priče o tome. Možda je bio netko tko je stajao iza mene, ali taj mali problem sam imao i prošle godine pa smo osvojili titulu. Možda su ove godine, kada smo gubili, malo više pritiskali. Ne želim govoriti o tome, ozbiljan sam i lojalan čovjek. Sve što imam reći, kažem ljudima u lice", kazao je. "Nije nam bilo lako. Znao sam da će druga godina biti drugačija jer smo osvojili naslov, igrači moraju razumjeti što se dogodilo, moraju resetirati svoj um. Mi nismo momčad koja je navikla biti na vrhu i boriti se za trofeje. Mi smo mala momčad s igračima koji su igrali Premierligu i dogodila se eksplozija. Osvojili smo titulu, nevjerojatno! Morali smo ostati mirni, vjerujem da bi se prije ili kasnije upalili", kaže Ranieri o momčadi koja je nakon promjene na klupi ušla u pobjedničku seriju. "Vjerujem da je utakmica sa Sevillom u Ligi prvaka bila preokret, vidio sam u drugom poluvremenu da su svi ponovo kao jedno, da se bore. Jako sam sretan što sam vidio svoje igrače kako igraju u sustavu i onako kako sam ih naučio. Igraju jednako kao prije. Mislim da će sljedeće sezone, ako igrači ostanu, nastaviti igrati isto. Shakespeare je vrlo inteligentan jer slijedi taj put", dodao je Ranieri.