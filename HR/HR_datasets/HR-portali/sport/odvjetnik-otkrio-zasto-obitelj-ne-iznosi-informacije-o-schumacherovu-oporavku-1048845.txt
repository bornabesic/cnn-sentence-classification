Prošle su dvije godine otkako je Michael Schumacher teško nastradao na skijanju u francuskom Meribelu, a informacije o oporavku članovi njegove obitelji gotovo da ne iznose u javnost. Potpuno su se izolirali pa zbog toga u medije izlaze neprovjerene informacije koje često budu demantirane. – Nekoliko sam puta pitao Corinnu za dozvolu da ga posjetim, svaki put bez uspjeha. Ovo je za mene grozna situacija. Moja obitelj pati. Naše su obitelji bile bliske posljednjih 25 godina i ne shvaćam ovu situaciju – požalio se bivši Schumijev menadžer Willi Weber, a odvjetnik obitelji Schumacher Felix Damm otkrio je zašto bližnji sedmostrukog svjetskog prvaka u F1 ne otkrivaju detalje o oporavku. - Michael je uvijek imao jasnu liniju između javnog i privatnog života čak i prije teške nesreće. Sama nesreća je dio povijesti i može se o tome izvještavati, ali ne i kada počne oporavak. Mogu razumjeti da postoje ljudi koji su ozbiljno zainteresirani oko njegovog oporavka. Međutim, s druge strane morate razumjeti da se on više ne natječe i ima pravo na privatnost. Ne možete dokazati kako bi priopćenjem odgovorili na sva otvorena pitanja. Umjesto toga, svaka izjava bi povlačila nova pitanja - naglasio je Damm. >>Dvije godine od nesreće: Schumacher se još uvijek bori, samo obitelj zna stvarno stanje