Marko Iharoš (20), bivši junior Dinama, postigao je pogodak godine u slovenskoj nogometnoj ligi. Njegov pogodak s više od trideset metara u dresu Rudara iz Velenja protiv ljubljanske Olimpije (4:2) prepričavat će se u nogometnim krugovima, ne samo u Sloveniji. – Nogomet sam počeo igrati sa sedam godina u zagrebačkoj Trešnjevci. Na utakmici selekcija Zagreba, među 100 djece, primijetio me Davor Blašković i s 12 godina doveo u Dinamo. Počeo sam kao napadač, a završio kao desni bočni. U Dinamu sam ostao punih sedam godina. Prošao sam sve selekcije, igrao za reprezentaciju Hrvatske do 15 i 17 godina – kaže Marko. Kako to da nikad niste zaigrali za prvu momčad Dinama? – Nisam dobio priliku. Igrao sam za B momčad. Kada sam prošle sezone htio raskinuti ugovor na svoju štetu, nisu mi dali. Od tog trenutka nisam više odigrao nijednu utakmicu za B momčad, već sam samo trenirao s juniorima i kadetima. Sve dok mi u ljeto prošle godine nije istekao ugovor – kaže Marko.   U njegovoj generaciji igrali su Alen Halilović, Robert Murić, Ivan Šunjić, Ivan Fiolić, a bio je i član mlade momčadi Dinama koja je igrala Ligu prvaka za mlade. Bila je to sezona kada su modri zbog žutih kartona ispali u četvrtfinalu bez borbe. – Nakon Dinama otišao sam na probu u beogradski Partizan. No konkurencija na mom mjestu bila je velika pa sam prihvatio poziv trenera Slobodana Krčmarovića i došao sam u Rudar. S Rudarom imam ugovor do 31. svibnja iduće godine. U slučaju da dođe neka dobra ponuda mogu otići. Primjerice, prošlo me ljeto zvao Kaiserslautern, ali taj se transfer nije ostvario – istaknuo je. Želja mu je da zaigra u nekom klubu liga petice i da dobije poziv za Hrvatsku U-21 reprezentaciju. – U Velenju mi je super. Živim sa suprugom Jelenom koju sam upoznao dok sam trenirao u Partizanu. Ona studira medicinu. Mnogi se čude kako sam se oženio u 20. godini, a ja im odgovaram da sam puno smireniji kada znam da uz sebe imam voljenu osobu koja mi je velika podrška – zaključio je Iharoš. 