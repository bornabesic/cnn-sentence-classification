Foto: Getty Images/Guliver Image  NEKADAŠNJI F1 prvak svijeta Kimi Raikkonen nakon VN Monaka nije imao objašnjenja za strategiju kojom je izgubio vodstvo od momčadskog kolege Sebastiana Vettela tijekom jedinih zaustavljanja u boksu.  Raikkonen je u subotu osvojio prvi pole position nakon devet godina, a vodstvo je zadržao na startu utrke i time odradio najteži dio posla u Monaku. Ali Finac je u boks ušao pet krugova prije Vettela, zapeo u prometu iza Wehrleina i na kraju izgubio vodstvo od vodećeg čovjeka prvenstva.  Kimi je nakon utrke bio vidno razočaran, iako je njegova momčad ostvarila prvu pobjedu u Monaku nakon 2001. i preuzela vodstvo u poretku konstruktora ispred Mercedesa.  "Pokušavam shvatiti nešto što je u ovom trenutku nemoguće znati, barem s moje strane", komentirao je Raikkonen. "Očito nije bilo idealno završiti iza bolida koji zaostaje za cijeli krug, to je bilo nešto što definitivno nije pomoglo. Ali krajnji rezultat je takav kakav jest pa tek moram shvatiti što se dogodilo. Za momčad je ovo dobar rezultat, ali ne i za mene osobno".  Raikkonen je istaknuo da i dalje vjeruje svojoj momčadi, bez obzira na to što je strategija ovoga puta išla na ruku njegovu momčadskom kolegi. "Ako ne vjerujete onome što vam kažu ili načinu na koji radimo, stvari će postati jako komplicirane. Uvijek pokušavamo raditi najbolje što možemo. Danas je momčad htjela 1-2 pobjedu, što se i dogodilo, ali za mene nije ispalo kako treba. Kao što sam rekao, tek smo završili utrku. Tko zna? Vjerojatno postoji razlog za sve što se dogodi u životu, ali vidjet ćemo", dodao je Finac.  Raikkonen je nakon Monaka i dalje četvrti vozač prvenstva, osam bodova iza trećeplasiranoga Bottasa, dok je Ferrari 17 bodova ispred Mercedesa.  Vettel: Nismo planirali prestići Raikkonena  Pobjednik VN Monaka Sebastian Vettel kaže da on i njegova momčad nisu planirali prestići Kimija Raikkonena dužim ostankom na stazi, nego da su odluku donijeli na temelju događanja na stazi.  Vettel je na startu zadržao drugo mjesto i pratio Raikkonena koji je u boks ušao u 34. krugu, a Nijemac je ostao pet krugova duže, nizao najbrže krugove i uspio izaći ispred Finca.  Kad su ga novinari pitali jesu li on i njegova momčad planirali ovakav scenarij budući da je Vettel vodeći čovjek prvenstva, Nijemac je to odbacio.  "Ne, zaista ne, ne mislim da jesmo", rekao je Vettel. "Nismo mogli puno planirati, plan je bio pokušati pobjeći, što smo i uspjeli. Zatim je Valtteri imao dobru brzinu, a mi smo se mučili sa stražnjim gumama i u tom trenutku otvorio se prozor (za ulazak u boks). Valtteri je ušao u boks, Kimi je odgovorio, a ja nisam imao što izgubiti na drugom mjestu pa sam ostao i pokušao pritiskati koliko sam mogao. Unutar dva kruga iznenadio sam se koliko sam uspio izgraditi prednosti. Kontrolirao sam utrku, nakon ponovnog starta bilo je teško jer su gume bile hladne, ali mislim da su se i ostali mučili. Momčad je odradila fantastičan posao, sve pohvale, fantastičan vikend za Ferrari".  Vettel nakon ove utrke vodi s 25 bodova prednosti ispred Hamiltona.  Hamilton: Ferrari je jasno odabrao svoga vozača broj jedan  Lewis Hamilton kaže da je nakon ove utrke jasno da Ferrari favorizira Vettela ispred Raikkonena.  Ferrari je osvojio maksimalna 43 boda na današnjoj utrci, a Vettel je zahvaljujući trećoj pobjedi u sezoni povećao svoju prednost ispred Hamiltona na 25 bodova.  "Meni je jasno da je Ferrari izabrao svoga vozača broj jedan pa će učiniti sve kako bi Sebastian osvojio maksimalni broj bodova svakoga vikenda", rekao je Hamilton koji je završio sedmi nakon starta s 13. mjesta. "Strateški gledano, teško je da će vodeći bolid izgubiti od drugoga bolida iz iste momčadi, osim ako momčad ne favorizira drugi bolid, zato su stvari ovdje jasne."  Hamilton ne misli tražiti svoju momčad sličan tretman i ne vjeruje da Mercedes favorizira jednoga od njih.  "Nisam razgovarao s momčadi o tome, a ni ne planiram", rekao je. "Valtteri radi sjajan posao, trenutno nemam osjećaj da moramo favorizirati jednoga od nas. Zaista je važno da radimo kao momčad. Tko zna, može biti skroz drukčije, možda ću Valtteriju morati prepustiti prednost. Zaista nemam pojma. Moramo se pobrinuti da smo ispred njih (Ferrarija) pa ne želimo biti u istom scenariju kao oni danas".