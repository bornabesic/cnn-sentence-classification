Hrvatska reprezentacija u petom kolu skupine kvalifikacija za Svjetsko prvenstvo na Maksimiru je svladala Ukrajinu s 1:0. Jedini gol na utakmici postigao je Nikola Kalinić u 38. minuti. Lijepo je bilo večeras pogledati tribine. Maksimir je, nakon kazni HNS-u, opet bio pun.  U 20.15 prodana je posljednja od 29.000 ulaznica za utakmicu pa smo ponovo gledali sjajnu atmosferu. Hrvatska je nakon dvije godine (protiv Norveške je 2015. bilo 23.920 gledatelja) igrala pred krcatim tribinama, a zanimljivo da je to bilo prvi put da Ante Čačić igra pred punim Maksimirom otkako je preuzeo reprezentaciju. Čačić je na krila stavio Brozovića i Mandžukića, Kalinić je bio u špici, dok je Marko Pjaca završio na klupi. Bio je to očekivan i logičan sastav Hrvatske koji je odlično otvorio utakmicu. Prvo je Kalinić s pet metara iz teške situacije poslao loptu pored gola, a onda Mandžukić u 14. minuti nije iskoristio zicer. Ukrao je loptu Kovalenku, krenuo sam prema Pjatovu i onda pogodio vratnicu. No, nisu ni Ukrajini bili bezopasni. Jarmolenko je nekoliko puta prošao po Pivarićevoj strani, no obrana i Subašić su bili koncentrirani. Hrvatska je do vodstva došla u 38. minuti. Modrić je dao loptu za Rakitića koji je petom proslijedio za Kalinića. Napadač Fiorentine iz okreta je s 12 metara bombom probio nemoćnog Pjatova. Bio je to 100. gol Hrvatske u kvalifikacijama za svjetska prvenstva. #EliminatoriasRusia2018 #UEFA 🇭🇷 v 🇺🇦 De esta manera, Nikola Kalinic rompió el cero en Zagreb ante #Ucrania pic.twitter.com/128lWeW0TS Vatreni su raspoloženi ušli u nastavak i Pjatov je imao puno posla. Prijetili su Kalinić, Mandžukić, Vida i Modrić, ali nije bilo promjene rezultata. Hrvatski kapetan odigrao je sjajnu utakmicu, a u 84. minuti lijepo prošao i tukao. Nažalost, vratar Ukrajine mu je obranio udarac. No, kako se utakmica bližila kraju, Ševčenkova momčad je sve više preuzimala konce i na kraju nas stisnula. Imali su Ukrajinci nekoliko prilika, ali istaknuo se Danijel Subašić. Hrvatska je sada vodeća u skupini s 13 bodova, dok je Ukrajina treća s osam. Kockasti iduću kvalifikacijsku utakmicu igraju 11. lipnja kada će gostovati kod Islanda u Reykjaviku. >> Prekrasna gesta Ukrajinaca u Zagrebu oduševila je hrvatske navijače! >> Samo nekoliko sati prije ključne utakmice HNS donio važnu odluku oko izbornika Čačića >> Mourinho svjedočio sjajnoj atmosferi, nakon Kalinićeva gola došlo do erupcije oduševljenja! >> Ljubav je na Maksimiru: Hrvat zaprosio Ukrajinku! 