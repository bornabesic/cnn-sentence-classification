Nakon kratke i teške bolesti u ponedjeljak 5. rujna u 69. godini u Zagrebu je preminuo Vlado Jeh, trener hrvatske vaterpolske reprezentacije koja je u Atlanti 1996. godine osvojila srebrnu olimpijsku medalju. Smrću Vlade Jeha "srebrni vaterpolisti" su, nakon izbornika Brune Silića koji je umro 2004. godine, ostali bez još jednog člana stručnog stožera, koji nije bio toliko eksponiran u javnosti, a puno je dao hrvatskom vaterpolu. Vlado Jeh rođen je u Zagrebu 22. prosinca 1947. godine. Diplomirao je na Fakultetu za fizičku kulturu u Zagrebu smjer vaterpolo i rekreacija. Tijekom školovanja na fakultetu, 1970. godine na poziv profesora Zlatka Šimenca, koji mu je predavao vaterpolo, počinje raditi kao trener mlađih selekcija u Vaterpolo klubu Mladost. Jedan od prvih mentora bio mu je legendarni Aleksandar Coša Seifert, trener koji je s reprezentacijom Jugoslavije 1968. godine u Meksiku pokorio svijet osvojivši zlatnu olimpijsku medalju. Bio je i pomoćnik mnogim vrhunskim trenerima u Mladosti: Ozrenu Bonačiću, Ladislavu Bottliku, Dušku Antunoviću, Bošku Lozici, Boži Vuletiću, kao i Brunu Siliću, kojemu je pomoćnik i u hrvatskoj reprezentaciji. Vlado Jeh je specijaliziran za rad s golmanima i trenirao je ponajbolje golmane tog doba kao što su: Andrija Popović, Tomaž Lašič, Dušan Lončarević, Siniša Školneković, Dragan Rebić, Frano Vićan, Dalibor Perčinić, Renco Posinković, Maro Balić, Zoltan Kosz i drugi, bez kojih reprezentacija i Mladost zasigurno ne bi postigli takve zavidne rezultate. Trenerskim radom Jeh se bavio preko trideset godina, a zatim prelazi u Radnu organizaciju Zagreb za upravljanje, održavanje i korištenje objekata fizičke kulture Grada Zagreba (Sportski park Maksimir), na mjesto referenta za organizaciju sportskih natjecanja i rekreacije. Posljednji ispraćaj Vlade Jeha bit će u četvrtak 8. rujna u 16 sati u krematoriju na Mirogoju. 