NEVJEROJATNI 366. Superclasico odigran je u paklenoj atmosferi na legendarnoj La Bomboneri, na kojoj je River Plate u 24. kolu argentinske Primere srušio najvećeg rivala Bocu Juniors 3:1 i vratio se u borbu za naslov prvaka jer sada ima četiri boda manje od vodećih susjeda, ali i susret manje. Fantastični 224. službeni sudar završio je slavljem gostiju, uz prave golčine s obje strane. Time je momčad Marcela Gallarda ostvarila ukupno 119. pobjedu, dok je Boca slavila 132 puta, uz 115 remija. U svega devet minuta Los Millonarios dvaput su šokirali vječnog neprijatelja. Prvo je u 15. minuti Gonzalo Martinez prekrasnim volej udarcem probio vratara Augustina Daniela Rossija nakon centaršuta Sebastiana Driussija s desne strane.  Već u 24. minuti bilo je čudesnih 0:2. Martinez je majstorski između dvojice protivničkih igrača asistirao za Lucasa Alarija, a napadač Rivera ohladio Bomboneru. Međutim, Boca je odlučio uzvratiti i to preko bivšeg igrača Reala Fernanda Gaga. Iskusni veznjak u trećoj minuti sudačke nadoknade prvog poluvremena maestralno je pogodio iz slobodnog udarca s više od 30 metara. Svi su očekivali ubačaj u šesnaesterac Rivera, ali je Gago odlučio iznenaditi vratara Augusta Batallu te zabiti za oduševljenje na tribinama.   Embed from Getty Images  U drugom poluvremenu momčad Guillerma Barrosa Schelotta krenula je po izjednačenje, a velike prilike za 2:2 propustio je napadač Dario Ismael Benedetto, čiji je gotovo viđeni gol 62. minuti spriječio branič gostiju s gol-linije.  Boca je napadao, River prijetio iz kontranapada, a onda je Gallardova ekipa u prvoj minuti sudačke nadoknade stavila točku na i. Ignacio Martin Fernandez poveo je loptu s desne strane i sjajno asistirao za natrčalog Driussija koji je zabio pored lijeve vratnice i potpisao zlatnu pobjedu Rivera, prvu na La Bomboneri nakon tri godine u prvenstvu.  Bila je to 10. utakmica zaredom u kojoj River nije izgubio u Primeri, uz osam pobjeda i dva remija, dok je Boca doživio tek drugi poraz kod kuće u zadnjih 19 utakmica i time zakomplicirao put prema naslovu prvaka.