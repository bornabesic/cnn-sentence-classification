Fenerbahče je novi pobjednik Eurolige i prvi turski klub koji se popeo na krov Europe, nakon što je u nedjelju, u finalnoj utakmici odigranoj u rasprodanoj istanbulskoj dvorani Sinan Erdem, nadigrao grčki Olympiacos iz Pireja sa 80-64 (26-18, 13-16, 21-14, 20-16). Srpski stručnjak Željko Obradović osvojio je svoj deveti naslov prvaka Europe, a Fenerbahče je peti klub koji je odveo do najvrijednijeg europskog klupskog trofeja, nakon što je to prije učinio s beogradskim Partizanom, badalonskim Joventutom, Real Madridom i pet puta s atenskim Panathinaikosom. Olympiacos se u finalu uspio ravnopravno nositi s Fenerbahčeom do 26. minute, kad su Grci zaostajali samo pet koševa (44-49). No, tada je u 90 sekundi Fenerbahče serijom 8-0 otišao do vodstva 57-44 i do kraja utakmice održavao dvoznamenkastu prednost koja je u nekoliko navrata narasla do +19. Reprezentativci Srbije, Nikola Kalinić sa 17 koševa, pet skokova i pet asistencija te Bojan Bogdanović sa 17 koševa i pet skokova bili su najzaslužniji za pobjedu turske momčadi, za koju je Luigi Datome ubacio 11 poena, a Ekpe Udoh 10 uz devet skokova i pet blokada. Kod poraženih najefikasniji su bili Khem Birch sa 14 koševa i Nikola Milutinov sa 10. Vasilis Spanoulis je ostao na devet poena uz šut 2/12 i osam asistencija. Fenerbahčeu je to bilo drugo finale zaredom, nakon što su prošle godine u Berlinu poraženi od moskovskog CSKA tek u produžetku. Olympiacos je u svom osmom finalu ostao na tri naslova (1997., 2012. i 2013.). U utakmici za treće mjesto moskovski CSKA je sa 94-70 nadigrao Real Madrid.