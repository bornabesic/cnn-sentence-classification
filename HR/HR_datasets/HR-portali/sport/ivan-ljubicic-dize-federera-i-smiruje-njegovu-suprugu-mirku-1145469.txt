Na terenu je to bio unutaršvicarski rat, koristile su se specijalne metode, bilo je i slomljenih reketa, no nakon meča Roger Federer (35) i Stanislas Wawrinka (31) prijateljski su se zagrlili. A na konferenciji za novinare nakon meča (Federer je pobijedio sa 7:5, 6:3, 1:6, 4:6, 6:3) dečko naše Donne Vekić sipao je komplimente na račun svoga sunarodnjaka: “Federer leti po terenu” – Federer je neosporno najbolji tenisač svih vremena. Leti po terenu, milina ga je gledati, pa i igrati protiv njega. On može napraviti na terenu sve što poželi – sublimirao je pohvale Wawrinka. Nema se tome što dodati, Federer je teniski genijalac, čarobnjak, u nedjelju će u 36. godini jurišati na 18. Grand Slam naslov, peti na Australian Openu. U Melbourne je došao kao 17. nositelj i zbog toga je imao najteži put dosad: do finala morao je eliminirati čak trojicu igrača iz prvih 10: Berdycha, Nishikorija i Wawrinku. Lani je imao problema s ozljedom koljena, zbog čega je propustio OI i US Open, ali nije gubio vrijeme – ispada da se šest mjeseci, zajedno sa svojim trenerima Ivanom Ljubičićem i Severinom Lüthijem, pripremao samo za Australian Open. – Ni u najluđim snovima nisam mogao sanjati da bih nakon tolike stanke mogao dogurati tako daleko. Stan je bolje igrao u petom setu, nisam baš zaslužio break, darovao mi ga je, ali ne žalim se – smiješeći se kazao je Federer. Njegova medicinska stanka od čak sedam minuta nakon četvrtog seta uzdrmala je Wawrinku koji je bio vidljivo nervozan, ali i to je dio teniskog nadmetanja. – Otišao sam zbog teškoća s nogom, muči me cijeli tjedan. Ali nisam samo zato otišao u svlačionicu, morao sam još nešto obaviti, nadam se da me razumijete... Ma, morao sam nešto napraviti da promijenim tijek susreta – priznao je Švicarac. Klasici se ne daju Jučer smo doznali i njegova suparnika u finalu: Rafael Nadal (30) pobijedio je Grigora Dimitrova sa 6:3, 5:7, 7:6 (5), 6:7 (4), 6:4. U nedjelju ćemo, dakle, gledati sraz dvojice igrača koji su obilježili posljednjih 10-15 godina svjetskog tenisa. Klasici su očitali lekciju mladim lavovima, nema novih osvajača Grand Slam naslova... Federer s Nadalom ima negativan omjer u međusobnim susretima (11-23), u Melbourneu još i gori (0-3). Iako mu je Španjolac nanio nekoliko teških poraza u karijeri, s godinama su postali dobri prijatelji. Roger je otkrio zanimljiv detalj iz prošlog ljeta: – Zajedno smo otvarali njegovu akademiju u Španjolskoj. Ja bez pola noge, on s problematičnim laktom, igrali smo minitenis s klincima jer nismo bili spremni za nešto više. A sad smo u GS finalu, samo pola godine kasnije. Hoćeš-nećeš mi ćemo u finalu navijati za Federera jer bi to bio i prvi trenerski Grand Slam naslov našega Ivana Ljubičića (37). Ljubo je preuzeo Švicarca u prosincu 2015. i napravio je s njim ogroman posao. Podigao je Federerovu igru i učinio je efikasnijom, a u loži ima prilično posla i sa smirivanjem Rogerove supruge Mirke. Ona je vatrena navijačica svoga muža što i pokazuje gestama, vikom, ponekad se moli, a ponekad i gricka nokte... Ljubo pazi da u svemu tome ne pretjera i da Roger na terenu odigra sve što je i zamislio.