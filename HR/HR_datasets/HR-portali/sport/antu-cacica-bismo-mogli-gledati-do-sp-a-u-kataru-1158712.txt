Ne iskamči li izbornik Ante Čačić hitno povišicu kod Šukera, prvi milijun na kontu neće vidjeti prije 2019. godine. Osim ako predsjednik HNS-a ne bude široke ruke prema izborniku u premiji za plasman na Svjetsko prvenstvo sljedeće godine, što bi Čačić, nastavi li reprezentacija u ovom stilu, potpuno zaslužio. Naime, prema dostupnim, ali i nepotvrđenim podacima, Ante Čačić kao izbornik 16. reprezentacije sa svjetske liste u HNS-u radi za 250.000 eura godišnje, što ga je prošle godine svrstalo na 16. mjesto najbolje plaćenih izbornika na Europskom prvenstvu u Francuskoj. Prenizak plasman, složit ćete se, sagledamo li vrhunski obavljen Čačićev posao u prvih pet utakmica novoga kvalifikacijskoga ciklusa. Ante bez poraza Zapravo, kad se Čačićevu učinku iz kvalifikacija za SP dodaju i dvije utakmice iz prethodnog ciklusa, protiv Bugarske i Malte, dolazimo do učinka od šest pobjeda i jednoga remija, bez poraza, kakve su na svojim izborničkim počecima imali i Slaven Bilić i Igor Štimac. Stoga i nije iznenađenje što je Davor Šuker pred Izvršni odbor došao s prijedlogom da se Čačiću produlji ugovor na još dvije godine, a budući da aktualni vrijedi do 2020. godine, Antu bismo mogli na čelu reprezentacije gledati do SP-a u Kataru 2022. godine! To je dakako hipoteza, jer sve se, kao u Štimčevu i Kovačevu slučaju, može preokrenuti u dvije utakmice, s ipak jednom bitnom razlikom – nitko od njih dvojice nije bio tako blizak s Mamićem kao Čačić. A to prijateljstvo još je ključ koji otključava svaku bravu u hrvatskom nogometu. Članovi Izvršnog odbora, a kako drukčije nego jednoglasno, prihvatili su Šukerov prijedlog, te na sljedećoj sjednici očekuju detaljniji uvid u Čačićev novi ugovor. Dostigao Niku Kovača Zanemarimo li načas izbornikova glavnoga pokrovitelja i najjačega zagovornika, Ante Čačić sve nas drži u uvjerenju da je pravi čovjek na pravome mjestu. Kao iskusni, inteligentni, svim mastima premazani nogometni šmeker, izbornik je prepoznao da je održavanje pozitivnoga ozračja među reprezentativcima ključni preduvjet uspjeha. Imajući pritom u vidu da raspolaže neslućenim koncentratom talenata, prvoklasnom robom od tristotinjak milijuna eura, Čačićev jedini imperativ je ne uprskati pri podjeli uloga na travnjaku, a to je gotovo nemoguće. Danas, kao i u Ćirino doba, i vrapci znaju udarnih 11 Hrvatske, s time da Čačić ipak ima mnogo jače izraženu “dodanu vrijednost”. Njemu su igrači Napolija, Juventusa i Reala tek zlatne rezerve. Ante Čačić s 19 je nastupa na klupi hrvatske reprezentacije dostigao Niku Kovača, kojega će već sutra u Estoniji i preskočiti, a na kraju kvalifikacijskog ciklusa bit će treći izbornik po broju kapica, iza Miroslava Blaževića (72) i Slavena Bilića (65), te će mu iza leđa ostati i Zlatko Kranjčar (25). Što god ste do sada misili o Anti Čačiću, najprije provjerite njegove brojke, a onda slobodno i dojam i doći ćete do neizbježnoga zaključka da je on najbolje što se hrvatskoj reprezentaciji moglo dogoditi. On, za razliku od nekih prethodnika, nema talenta – pokvariti. >>Hrvatska u Estoniji bez petorice maksimirskih startera, priključuju se Perišić i Ćorić 