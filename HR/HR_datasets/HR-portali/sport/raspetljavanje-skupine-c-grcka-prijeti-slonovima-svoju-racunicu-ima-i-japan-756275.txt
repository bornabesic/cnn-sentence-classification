Foto: Hina OD 22 sata po srednjoeuropskom vremenu počinje rasplet skupine C, u kojoj je u jedno od prva dva mjesta sigurna Kolumbija, koja je vrlo blizu i liderske pozicije zbog gol razlike 5:1. U slučaju remija s Japanom zasigurno ulaze u osminu finala kao pobjednici skupine. No, imaju i Samuraji svoju računicu jer žele pobjedom doći do drugog mjesta, za što im se mora poklopiti i rezultat drugog ogleda između Obale Bjelokosti i Grčke, odnosno Slonovi nikako ne smiju pobijediti. "Očekivali smo više, negdje smo očito pogriješili. Iako sam se takvog ishoda pribojavao, nadao sam se da će biti drukčije", rekao je izbornik Japana Albert Zaccheroni, a uoči posljednjeg susreta u Cuiabi najavio je: "Igrat ćemo na pobjedu, kao i uvijek." Mogu li se Grci izdignuti iz pepela? U cijelu priču mogli bi se uplesti i Grci, koji imaju najlošije izglede za prolazak u skupini C, ostavili su i najlošiji dojam u 180 minuta, ali malo koga bi začudilo da se dogodi njihov rezultatski preporod. Njima za prolazak treba pobjeda na Obalom Bjelokosti i mala pomoć Kolumbije, koju Japan ne smije pobijediti da bi Grčka mogla biti druga. "Ostala nam je šansa, imamo se pravo nadati da ćemo je iskoristiti", riječi su stopera Sokratisa, a u ovom susretu Grci love i svoj prvi pogodak na ovom SP-u, kao i prvi prolazak skupine na mundijalima. Sudeći po statistici, bit će teško, Grčka nije zabila u čak sedam od dosadašnjih osam susreta na SP-ima. Ponovno upitnik oko Drogbe u početnom sastavu Međutim, Slonovi su u boljoj situaciji, ostavili su dobar dojam i u porazu od Kolumbije, nešto su se prekasno otvorili, ali imaju se zašto nadati pozitivnom ishodu u Fortalezi na stadionu Castelao. "Imamo momčad, imena mi nisu važna", rekao je Lamouchi vezano uz postavljanje Drogbe u prvih 11, nakon što je prva dva ogleda počeo s klupe. "Naravno da puno više očekujem od strijelaca", dodao je strateg Obale Bjelokosti na kraju.