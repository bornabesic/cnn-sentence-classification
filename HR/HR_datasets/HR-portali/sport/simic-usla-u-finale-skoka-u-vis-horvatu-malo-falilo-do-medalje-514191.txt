Hrvatska atletičarka Ana Šimić uspješno je odradila kvalifikacije skoka u vis na Europskom dvoranskom prvenstvu u Beogradu izborivši plasman u subotnje finale. Šimić je na zaletište izlazila triput i iz prvog pokušaja preskočila sve tri visine (181, 186 i 190 cm) te je podijelila prvo mjesto s aktualnom olimpijskom pobjedicom i europskom prvakinjom na otvorenom 37-godišnjom Španjolkom Ruth Beitiom. - Bilo je opušteno, nisam imala nikakvog pritiska i dobro sam se osjećala. Nakon Balkanijade, uspjeli smo ovdje napraviti još jedan trening pa je i to možda bila moja prednost u odnosu na ostale djevojke - kazala je Ana. Kako je samo osam skakačica, od 21 koliko ih se našlo na startnoj listi, preskočilo 190 cm, kvalifikacije su prekinute, iako je norma bila postavljena na 193 cm, te će tih osam nastupiti u subotnjem finalu koje započinje u 16.30 sati. - Finale je sutra i očekujem da ću isto ovako biti opuštena i bez nervoze. Ja sam svoje ciljeve već ispunila. Nadam se da ću se osjećati kao danas. Konkurencija nije prejaka, tako da se možemo nadati svemu - kazala je Šimić. Ivan Horvat je bio među trojicom vodećih nakon što je preskočio 5,75m iz prvog pokušaja, ali nažalost po njega čak su šestorica skakača kasnije preskočila letvicu na visini 5,80. Probao je i Ivan, ali je zapeo. Za zlato je bilo dovoljna visina od 5,85m, koje je odnio Poljak Piotr Lisek. Inače, 5,80 je hrvatski i osobni rekord Ivana Horvata. - Imao sam dobar osjećaj, dobru tehniku, izvukao sam lijepe skokove. Nažalost, neke 'tehnikalije', nisu mi dozvolile danas skok preko 5,80 što će doći drugi puta. Htio sam skočiti 5,80, to mi je bio cilj koji je zamalo došao, ali imam još cijelu ljetnu sezonu tako da se ne brinem - rekao je Horvat. 