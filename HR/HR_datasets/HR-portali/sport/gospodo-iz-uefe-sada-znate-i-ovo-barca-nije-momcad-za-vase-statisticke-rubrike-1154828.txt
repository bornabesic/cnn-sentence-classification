Barcelona je na svom Nou Campu priredila čudo i upisala se u nogometnu povijest. Niti jedna momčad dosad nije uspjela u doigravanju nekog europskog kupa nadoknaditi zaostatak 0:4, a bile su takve zgode u čak 58 navrata. Sve dosad! Družina Lionela Messija poigrala se s Parižanima koji su unatoč nevjerojatnoj pobjedi na Parku prinčeva na kraju ispali poprilično neozbiljna momčad. Em su ukupno primili šest komada, em u posljednjih sedam minuta nisu uspjeli obraniti dotad povoljnih 1:3. A neozbiljna je ispala i Uefa objavivši na svojim stranicama senzacionalistički naslov uoči večerašnje utakmice: 'Barcelona ima nula posto šanse da izbaci PSG!'. Taj natpis itekako je 'pikao u oko' svakog zaljubljenika u Barcu. Pa iako ga je Uefa temeljila na prethodno navedenim statističkim podacima ipak je trebala pokazati više poštovanja prema klubu koji je, eto, već desetu godinu zaredom u četvrtfinalu, a u tom razdoblju okitio se i sa četiri naslova pobjednika Lige prvaka. Naslov je trebao biti znatno blaži jer voljeli ili ne družinu iz Katalonije, objektivno, ona je obilježila jednu eru i u ovom trenutku to je jedina momčad koja je mogla učiniti 'nemoguće'. Pustimo na stranu i to što će se možda nakon večerašnje utakmice vući repovi i što će biti govora o dvama jedanaestercima za domaćina uz tumačenje da su dobili 'poguranac'...  Kad imaš u momčadi igrače poput Messija, Suareza, Neymara pa i našeg Rakitića, zapravo ništa nije nemoguće. Ne postoji ta prepreka koju se ne može savladati. I zato svaki nogometni zaljubljenik treba uživati u privilegiji što svjedoči čaroliji škvadre s Nou Campa. Oni ispisuju povijest o kojoj će u budućnosti neki novi narašataji slušati s divljenjem.  I stoga, gospodo iz Uefe, opreznije s naslovima, nisu to dečki koje možete strpati u vaše statističke kategorije! A mi ostali? Mi ćemo i dalje iščekivati još poneki tračak magije... >>Čudo na Camp Nou! Barcelona slavila sa 6:1 i nakon drame prošla u četvrtfinale 