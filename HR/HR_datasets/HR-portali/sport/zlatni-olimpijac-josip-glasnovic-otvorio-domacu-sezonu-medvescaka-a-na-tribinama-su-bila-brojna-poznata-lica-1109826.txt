Jučerašnjom pobjedom protiv ruskog Sočija, KHL Medveščak Zagreb uklizao je u svoju četvrtu domaću sezonu Kontinentalne hokejske lige i krenuo u novu sportsku avanturu koja uspješno traje već punih osam sezona. Kao poseban gost Medveščaka zlatni olimpijac Josip Glasnović imao je čast podbaciti pak i simbolično otvoriti novu Medveščaku hokejašku sezonu. Uz ispunjeni Dom sportova i sve zaljubljenike u hokej, otvorenje nove sezone nisu željele propustiti ni mnoge osobe iz javnog, društvenog i političkog života Zagreba i Hrvatske, pa su tako na tribinama između ostalih svoje mjesto pronašli i: Dubravko Šimenc, Petra Kurtela, Valent Sinković, Sanja Vejnović i brojni drugi. Pobjeda, puna dvorana i odlična atmosfera na najljepši način obilježili su prvu domaću utakmicu u ovoj sezoni. Hokej groznica nastavlja se već u srijedu kada zagrebački medvjedi dočekuju Torpedo Nižnji Novgorod i u petak kada igraju protiv moskovskog Spartaka.