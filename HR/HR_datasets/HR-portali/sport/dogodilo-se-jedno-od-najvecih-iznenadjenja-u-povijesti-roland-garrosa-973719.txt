Foto: Guliver Image/Getty Images KOLIKO vas je čulo za Renza Oliva? Možda samo oni koji se češće klade i prate mečeve na Challengerima jer upravo u tom rangu natjecanja najčešće nastupa 25-godišnji Argentinac.  Riječ je o tenisaču koji je ove godine pobijedio u samo četiri meča na ATP Touru, a o njemu nakon njegove prve pobjede ikad na Grand Slamovima priča cijeli svijet. Zašto? Zato što je senzacionalno na startu Roland Garrosa izbacio najboljeg francuskog tenisača Joa-Wilfrieda Tsongu, 11. igrača svijeta. I nije ga izbacio slučajno, već ga je u potpunosti nadigrao. Prvu priliku za pobjedu propustio je sinoć kada je kod 7:5, 6:4, 6:7, 5:3 servirao za uspjeh karijere, ali je nizom pogrešaka iz forhenda dopustio suparniku povratak u set. Nakon tog gema je odlučeno da se meč prekine i nastavi danas.  Već nakon te odluke mnogi su otpisali Argentinca, 91. tenisača svijeta. Očekivao se Tsongin preokret, a onda novi šok za Francuze - prva tri poena u nastavku meča osvojio je Olivo i stigao do tri vezane meč-lopte protiv tenisača koji je bio najveća francuska nada na ovom turniru. Propustio je prvu, pa drugu, a onda i treću. E tada je ponovno bio otpisan jer tko bi se protiv takvog rivala vratio nakon što propusti servis za meč, a onda i tri vezane meč-lopte. Olivo ne samo da se vratio, nego je to napravio novom impresivnom serijom od tri osvojena poena kojom je Tsonginu prednost u 10. gemu četvrtog seta pretvorio u svoj rezultat karijere.  "Bilo je to najdužih devet minuta u mom životu", rekao je uzbuđeni Argentinac koji je četvrtu meč-loptu iskoristio vrhunskim poenom koji je burno proslavio.  Koliki je ovo uspjeh za Oliva govori i to što je na dosadašnjim trima gostovanjima u Parizu zapeo sva tri puta u kvalifikacijama, uz samo jednu pobjedu, a koliko je njegova pobjeda iznenađenje govori i to što je koeficijent na Tsongin trijumf bio između 1,01 i 1,02.  Zanimljivo, u tjednu prije Roland Garrosa Tsonga i Olivo su igrali u Lyonu. Tamo je Tsonga osvojio turnir, a Olivo doživio čak dva poraza - prvi u kvalifikacijama od Eliasa, a onda od Kačanova u prvom kolu kada je upao kao "lucky loser". U proteklih mjesec dana Olivo je gubio od Geensa (nakon guglanja smo saznali da je riječ o 291. tenisaču svijeta koji uglavnom nastupa na Futuresima), Japanca Daniela, a u Barceloni ga je Brazilac Dutra Silva razbio 6:1, 6:1.  Pobjeda u Parizu, osim što mu je najveća u karijeri, posebno mu je draga jer je u tom gradu proživio i neke od najtežih trenutaka u životu. S 12 godina stigao je u slavnu Muratoglouvu akademiju, gotovo svaku noć je plakao jer, osim što nije znao ni riječi francuskog, treneri su ga tjerali da igra u dvoranskim uvjetima koji mu nikako nisu odgovarali. Tamo je, danas kaže, u te tri i pol godine postao bolji igrač, ali i puno čvršća osoba. I naučio je francuski jezik, što je demonstrirao u intervjuu nakon pobjede.  U drugom kolu ga čeka Britanac Kyle Edmund.