Ni kad se igralo za važne bodove, kod Dinamova trenera Ivajla Peteva niste mogli pogoditi u kojem će sastavu plavi istrčati u pojedinu utakmicu, a sad je to još veća nepoznanica s obzirom na to da Dinamo u posljednjem kolu igra s Rijekom utakmicu samo za prestiž. Više bodova nego lani Naslov prvaka je izgubio, možda bi pobjedom tek, kao flasterom, prekrio duboku ranu, jer tada bi osvojio više bodova u prvenstvu nego što je osvojio prošle sezone kada je bio prvak (tada je osvojio 85 bodova, sada ima 83. Pokazao bi tako da zapravo nije bio loš, iako mu nije nekakva utjeha to što je Rijeka bila daleko bolja nego prošle sezone i da je zato prvak koji će usred Maksimira podignuti pehar i kao drugi klub u povijesti HNL-a koji će prekinuti dominaciju Dinama i Hajduka. Nažalost, Zagreb, kojem je to dosad jedinom uspjelo, odlazi u treću ligu. U današnjoj utakmici ne odlučuje se o naslovu, ali može biti zanimljiva, može biti dobrog nogometa, ali i najava je to finala Hrvatskoga kupa u kojem će te dvije momčadi igrati u srijedu u Varaždinu. Možda u tom finalu bude i ravnopravnija borba na tribinama, iako i u to sumnjamo. Naime, u Maksimiru će zacijelo biti više navijača Rijeke nego Dinama, doći će proslaviti naslov sa svojim nogometašima. Tako da će se južna i dobar dio zapadne maksimirske tribine danas bijeljeti, osim ako se u Zagrepčanima ne probudi nekakav inat. No, i u to sumnjamo. A i Petev se bori za svoj status. – Ja sam i dalje trener Dinama, ne želim uopće pomišljati na nešto drugo i želim još dugo biti ovdje – kazao je o zanimanju Rusa za njega Ivajlo Petev. K tome, susret Dinama i Rijeke mogao bi dati odgovor na pitanje tko će biti najbolji strijelac lige. Napadači Hajduka i Osijeka, Marco Futacs (16) i Muzafer Ejupi (14), koji su u zadnje kolo lige ušli kao jedni od kandidata za naslov najboljeg strijelca prvenstva, svoje su utakmice odigrali sinoć, a danas će na teren i ostali konkurenti za naslov najboljeg topnika lige, a u konkurenciji su još igrači Dinama Armin Hodžić i El Arbi Hillel Soudani, te Rijekin igrač Franko Andrijašević, sva trojica sa po 15 pogodaka. Traži se novi Nestorovski Kako god bude, danas ćemo saznati nasljednika Ilije Nestorovskog koji se prošle sezone u dresu Intera okrunio naslovom postigavši 25 pogodaka i karijeru nastavio u Palermu. Ta je brojka ove sezone nedostižna, ali će najbolji strijelac ipak biti bolji od Fatosa Beqiraja kojem je u dresu Dinama u sezoni 2011./2012. dovoljno bilo 15 pogodaka da bude najbolji (1992. Kozniku je u krnjem prvenstvu zabio 12 golova). Danas možemo samo sanjati strijelca kakav je bio Eduardo da Silva koji je u sezoni 2006./2007. zabio čak 34 gola. Nakon Eduarda, najbolji strijelci lige bili su Želimir Terkeš (21 gol), Mario Mandžukić (16), Davor Vugrinec (18), Ivan Krstanović (19), Fatos Beqiraj (15), Leon Benko (18), Duje Čop (22), Andrej Kramarić (21) i Ilija Nestorovski (25). Naslov najboljeg strijelca nije nevažan, prvi strijelac lige zanimljiv je tržištu, no problem je naše lige i klubova što je u konkurenciji za naslov najboljeg strijelca samo jedan domaći igrač, Franko Andrijašević.