Foto: Twitter CRISTIANO RONALDO zamislio je da njegov povratak na rodni otok Madeiru koncem ožujka bude u najvećem stilu. I po svemu se činilo da će tako i biti. Dolaskom na otok povodom utakmice Portugala i Švedske, sletio je na aerodrom koji nosi njegovo ime i sudjelovao u ceremoniji službenog imenovanja, a vratio se u grad gdje već ima muzej i spomenik posvećen njemu. Iako je Švedskoj zabio vodeći gol, gosti su na kraju slavili. Ipak, najveći poraz na povratku kući koji je morao biti trijumfalan doživio je na aerodromu, na kojem je otkrivena brončana bista s "njegovim" likom, nedjelo Emanuela Santosa. Na prvi pogled očito je da izliveni Ronaldo nema nikakve veze s onim od krvi i mesa i da je za razliku od živog Cristiana koji je zgodan muškarac, njegova brončana verzija ružna.   Naravno, nije trebalo dugo čekati da po društvenim mrežama krene lavina sprdnje i ruganja na račun gadnog Ronaldova spomenika koji je odmah postao apsolutni hit.  Autor biste Emanuel Santos nakon užasa s Ronaldom postao je slavan, pa je od Paddy Powera dobio narudžbu da izradi bistu Garetha Balea, povodom finala Lige prvaka koje će se u subotu odigrati u njegovu rodnom Cardiffu. Rezultat je jednako ''impresivan'' kao i u slučaju Ronalda. ''Postao sam malo slavan nakon moga djela Ronalda, ljudi su mi govorili da sam ih nasmijao, pa je izrada još jedne biste nogometaša istinska čast", rekao je Santos i dodao: “Možda napravim još jednoga, za hat trick!"