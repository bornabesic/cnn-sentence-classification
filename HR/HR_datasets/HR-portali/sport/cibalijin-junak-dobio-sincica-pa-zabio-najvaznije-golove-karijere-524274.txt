Pazinjanin Edi Baša (23) ovih je dana glavna faca u Vinkovcima. Njegovim golovima Cibalia se podigla iz pepela i uspjela prestići RNK Split koji im je prije samo dva kola bježao pet bodova. 'Nebeskoplavi' više nisu zadnji na ljestvici... Prvo je mladi ofenzivac srušio Splićane u Vinkovcima, da bi u petak u Puli protiv Istre 1961 zabio pobjedonosni gol u preokretu Bartolovićeve momčadi. Baša proživljava jedne od najljepših trenutaka u životu, budući da je 6. svibnja dobio drugog sina. Mali Leon stigao je na svijet samo dan prije, za Cibaliju sudbonosne utakmice, protiv Splita u Vinkovcima. Dan kasnije, Edi je razgalio Ultrase. - Prošle subote sam postao otac drugog sinčića Leona. Očito mi se tu nešto otvorilo pa se tako i nagradio moj trud na terenu - javio nam se Baša neposredno nakon pobjede protiv Istre. Tako mlad, a već iskusan otac. Naime, Leona u Vinkovcima čeka brat Luka, a Edi priznaje kako uživa u čarima očinstva. - Naravno, očinstvo me promijenilo. To mi je samo još jedan motiv i poticaj da igram što bolje kako bih mojoj djeci mogao omogućiti što bolji i lakši život. Jednog dana kad porastu, prenijet ću im to iskustvo i učiti ih da žive sportskim životom. Ma, ne mora to biti nogomet - govori Edi. Prvi sin Luka ima dvije godine i šest mjeseci. Ne treba niti spominjati koliko je oduševljen zbog prinove u obitelji, a niti samom Ediju nije bilo lako koncentrirati se na nogomet u zadnjih desetak dana. - Uh, bio sam jako sretan, nisam skidao osmijeh s lica. Želio sam tu pobjedu protiv Splita da mi bude kao poklon od momčadi i oni su mi to omogućili. Zabio sam gol, ali nisam jedini zaslužan za to, tako da se zahvaljujem svima koji su mi uljepšali prethodni vikend. Puno toga mi se vrtjelo po glavi cijeli tjedan i trudio sam se skroz koncentrirati na rad za vrijeme treninga i utakmice protiv Istre - priča Baša pa otkriva: - Sinčića Leona vidio sam tek jučer, nakon utakmice protiv Istre. Neopisivo sam bio sretan po povratku s utakmice doma - kaže Cibalijin junak. Za Edija gostovanje kod Istre nije bilo tek jedno od običnih. Naime, on je igrao u mlađim selekcijama tog kluba, ali nije upisao seniorski debi. Preko Jadrana iz Poreča i sarajevskog Željezničara stigao je u Cibaliju u ljeto 2015. i odmah u istoj sezoni osvojio Drugu ligu. - Lijepo je vratit se tu gdje sam živio dugo vremena, općenito je lijep osjećaj igrati pred domaćom publikom. Ali, u Cibaliji i Vinkovcima mi je isto tako prekrasno, osjećam se kao doma. Upoznao sam puno dobrih ljudi koji su mi pomogli i s kojima se osjećam kao da ih znam cijeli život. Ma, doista je nevjerojatno kako su me primili - iskren je Cibalijin junak. Sve se u pozitivnom smjeru zakotrljalo od dolaska Mladena Bartolovića na klupu vinkovačke momčadi. Omiljen među navijačima, popularni Bartol uspio je razbiti letargiju i Cibalia više nije zadnja na ljestvici. Stigli su i do prve gostujuće pobjede u sezoni. - Trener je uveo disciplinu u igri i svakim danom nas motivira što više može da bi mi davali maksimum na terenu. I on vjeruje u nas. Uz to, ne stvara nam pritisak i zna što želi od svakog na utakmici. Na nama je da to pokušamo ispuniti - govori Edi pa otkriva 'žicu' na koju je Bartolović podigao igrače: - On nam pričom želi pokazati da u nama ima puno više znanja nego što su to naši rezultati u prvom dijelu sezone pokazali. Taktički nas je postavio jako dobro i želi od nas da radimo ono što je zamislio i ono što on vidi da najbolje radimo.  Cibaliji podrške ne nedostaje. Posebno od povratka Bartolovića u klub. - Mogu reći da naši navijači i svi koji vole Cibaliju ne prestaju s podrškom. Pa i kad smo igrali lošije, nitko nas nije napadao i imali smo podršku svaku utakmicu. Oni znaju da nam mogu samo pomoći ako su uz nas, što i rade trenutno - smatra Baša i dodaje: - Slavonci, kao i Vinkovčani, vole nogomet. I vole Cibaliju. To je ljubav koja ne može proći. Ne znam kako je točno u Istri jer nisam bio član seniora, pa nisam osjetio tamošnju atmosferu. Iako, znam Demone i čak i sa jednim igram (Ivan Zgrablić op.a) pa vidim koliko vole klub - zaključuje Pazinjanin na privremenom radu u Vinkovcima. U 71. minuti protiv Istre zabio je gol vrijedan zlatna tri boda za Vinkovčane. Baš protiv svog bivšeg kluba. - Na terenu sam profesionalac i zabiti gol je prekrasan osjećaj. Ne gledam protiv koga igram. Ovaj puta sam zabio bivšem klubu i sretan sam zbog Cibalije. Istri, nadam se, nisam naštetio. Ipak su u boljoj situaciji - kaže Edi. Utorak u Vinkovce dovodi Osječane. 'El derby Slavonico' krucijalan je za daljnje ambicije vinkovačkog prvoligaša, a Osječani su već neko vrijeme doista opušteni, budući da su izborili izlazak u Europu. - Protiv njih smo loše prolazili. Ipak, mislim da je ovo sada nova Cibalia, željna uspjeha i ostanka u ligi. Svaka momčad morat će se jako namučiti ako želi uzeti bodove protiv nas. Mislim da trenutno imamo puno motiva, želje i inata da svaku utakmicu odigramo što bolje. Zna se da će biti teško, imamo još tri jako teške utakmice do kraja i trebamo nastaviti ovako kako bi ispunili svoj cilj ostanka u prvoligaškom društvu - završava Baša. 