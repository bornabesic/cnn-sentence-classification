Rukometaši pariškog PSG igrat će svoje prvo finale lige prvaka u povijesti nakon što su u prvom polufinalu završnog turnira u Kölnu slavili protiv mađarskog Veszprema s 27-26 (11-11).   Francuzi su zasluženo stigli do finala jer su vodili skoro cijelu utakmicu, iako je njihova najveća prednost iznosila samo tri gola razlike. Mađari su u zadnjoj minuti imali napad za produžetak, ali iz tri pokušaja nisu uspjeli doći do gola.  Kod Parižana, čiji je trener Hrvat Zvonimir Serdarušić, najbolji su bili Nijemac Uwe Gensheimer i Danac Mikel Hansen s po 7 golova, dok je hrvatski reprezentativac Luka Stepančić zabio jedan pogodak iz tri šuta, ali je odigrao važnu rolu u obrani. Kod Mađara, koji su lani nevjerojatan način izgubili u finalu od Kielcea, najučinkovitiji su bili Laslo Nagy sa šest i Slovenac Gašper Marguč s pet golova, Renato Sulić je postigao jedan gol, dok je vratar Mirko Alilović imao malu minutažu. Za Veszprem na ovoj utakmici nisu bili u sastavu Marko Kopljar i Ivan Slišković.    PSG u nedjelju u 18 sati čeka boljega iz dvoboja skopskog Vardara i Barcelone.