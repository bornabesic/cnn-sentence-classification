Foto: Getty Images / Guliver Image VELIKI rat krenuo je za sjajnog talijanskog napadača. Inter i Milan, naoružani kineskim milijunima, vode veliku borbu, a klubovi iz Lombardije žele dovesti Andreu Belottija iz Torina i spremaju nevjerojatne ponude za igrača koji je ove sezone zabio 26 golova u Serie A i završio sezonu na trećem mjestu najboljih strijelaca iza Driesa Mertensa (28) i Edina Džeke (29).  Prvi su u napad krenuli Nerazzurri, koji su ponudili Bikovima 70 milijuna eura, Andreu Ranocchiju, Davide Santona i još jednog igrača. U klubu s Giuseppe Meazze smatraju kako bi ta ponuda mogla uvjeriti predsjednika Torina, Urbana Kaira, da proda nogometaša kojemu je otkupna klauzula 100 milijuna eura i za kojeg je zainteresiran i Manchester United. Međutim, sam dan nakon spomenute ponude reagirao je Milan. Rossoneri su ponudili Torinu 80 milijuna eura i jednog od igrača - Gianlucu Lapadulu, M'Baye Nianga ili Andreu Bertolaccija. Milan vjeruje kako će slaviti u ovoj utrci jer je Belotti njegov navijač od djetinjstva, idol mu je Andrij Ševčenko, a na drugoj strani je trener Torina Siniša Mihajlović, koji je baš prošle sezone na San Siro doveo Bertolaccija, a kod njega je jedan od najvažnijih igrača bio Niang. Torino je teškoj situaciji, jer će teško ikad više dobiti ovakvu ponudu za 23-godišnjeg reprezentativca Italije, a u transferu bi dobio veliki novac, ali i moguća pojačanja za momčad uoči sljedeće sezone.  Podsjetimo, 18. kolovoza 2015. godine Torino je doveo Belottija iz Palerma za 7,5 milijuna eura.