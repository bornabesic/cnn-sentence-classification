U pripremnoj utakmici u Turskoj Dinamo i Slovan iz Bratislave igrali su neodlučeno 2:2. Strijelci za Dinamo bili su Ante Ćorić iz slobodnog udarca s dvadesetak metara i Armin Hodžić iz jedanaesterca. Plavi su u Baleku vodili sa 2:1 do gotovo samog kraja dvoboja, a samo nekoliko trenutaka prije posljednjeg sučevog zvižduka slovačka je momčad zabila za 2:2. Slovan je poveo u 7. minuti iz jedanaesterca, a strijelac je bio Soumah. Dinamo se vratio i poveo pogocima Ćorića (40.) i Hodžića (74.) s bijele točke. U posljednjoj akciji na utakmici Slovan je izjednačio pogotkom Savičevića.  Momčad Ivajla Peteva čeka još jedan pripremni dvoboj prije povratka. Plavi u subotu igraju protiv ukrajinske momčadi Zorje Lugansk. U prijateljskoj utakmici Osijek je pobijedio prašku Slaviju sa 2:1. Strijelci za Osječane bili su Mioč (32) i Vojnović (52), a za češku momčad Husbauer (7). Rijeka je nadigrala danski Aarhus sa 3:0 pogocima Mateija (73 i 80) i Gorgona (85). 