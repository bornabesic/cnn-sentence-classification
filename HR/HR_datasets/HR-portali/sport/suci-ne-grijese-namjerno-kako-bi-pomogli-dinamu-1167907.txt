Jeste li doista bili Zvezdin sudac?, pitamo bivšega saveznoga suca i donedavno kontrolora HNS-a Borislava Bezjaka (68)? – Tu su mi etiketu prišili, valjda zato što sam u jednom periodu dosta sudio Zvezdi, čak više kao mahač. A ja sam možda jedini sudac u bivšoj jugoligi koji je dva puta isključio Milka Đurovskog, po jednom Sulejmana Halilovića i Piksija Stojkovića... Pa je li Zvezda ikada izgubila kada ste joj vi sudili? – Izgubila je u Beogradu od Sarajeva 2:3, u Mostaru od Veleža 0:1, kada je tata od Tina Jedvaja, Zdenko, zabio gol – uzvraća Bezjak, koji je ligu bivše države sudio od 1984. pa sve do njezina raspada. Kakav ste odnos imali s Dinamom s obzirom na ‘onu’ etiketu? – Dinamovac sam od 1949., dakle, otkad sam se rodio, Dinamo je prema meni uvijek bio izuzetno korektan. Iako, danas mi se ne sviđaju neki sudački ‘događaji’ oko Dinama, ali ne mislim da je u njima bilo namjere... Je li Dinamo u sudačkoj organizaciji privilegiran kao što je to nekada bila Zvezda? – U ono vrijeme Zvezda je bila korektna s Dinamom u odnosima, ali je voljela biti jednu štengu ispred. Kao što Dinamo želi biti ispred Hajduka. Kulušić je jednom rekao: ‘Suci su ljudi od krvi i mesa, pa se malo dodvoravaju klubovima’. OK, međutim sucima se događaju situacije koje se ne bi smjele događati, i to samo u jednom smjeru. Batinić zaslužio hlađenje U Dinamovom smjeru? – To ste vi rekli. Što biste rekli na onu Batinićevu pogrešku? – Bila je to ogromna pogreška, i zaslužio je hlađenje. No, Batinića poznajem, on je neovisan čovjek, nepotkupljiv i ne bih rekao da je u Vinkovcima namjerno pogriješio u Dinamovu korist. Je li Zebec najveći sudački talent? - Za mene nije, a previše ga se forsira. Dobio je titulu internacionalca, a nije to za mene ta kvaliteta. Najbolji je, konstantnu formu još ima Bebek. Čudi me da se Vučemiloviću, iskusnom i kvalitetnom sucu, dogode situacije, poput isključenja hajdukovca Jeffersona u Zagrebu. Najperspektivniji je Zelinčanin Pajač. Znate, suđenje se može naučiti kroz godine, ali bivši nogometaš uvijek je u velikoj prednosti, jer on osjeća igru, zna što je to kada krampon udari i kako udari. Pajač je igrao nogomet i on to kao sudac pokazuje. Ulazi u konstantu. Je li Pejin bio najveći krivac za slučaj Soudani uoči derbija? - Taj start nije bio za isključenje jer Soudani nije igraču Lokomotive razvalio koljeno, nije bio brutalan start, ali je zaslužio žuti karton. Međutim, Pejin je napravio neoprostivu pogrešku pokazujući Soudaniju natpis ‘respect’ na rukavu. Kakva je to komunikacija između suca i igrača? Ona se mora svoditi samo na fućkaljku i eventualne stegovne mjere, a ne tapšanje po ramenu. Je li se Pejin ustrtario zbog ‘nekoga’ u svečanoj loži misleći na svoju budućnost na A listi? - Ako je to tako, onda je to katastrofa. Ne vjerujem. Marić je dobar sudac Tko bi trebao biti novi povjerenik za suđenje, spominje se Bruno Marić? - Bruno Marić je dobar sudac, intelektualac, a mislim da je njegova ambicija da postane šef Sudačke komisije, a ne povjerenik. On bi, međutim, morao neke stvari korigirati. Na primjer, konstantno ima probleme s utakmicama Dinamo - Hajduk. I nakon toga onda ne može držati press-konferenciju, kao da je Šuker. Sudac ne bi trebao biti u medijima. Povjerenik? Trebao bi to biti mlađi čovjek, samostalan, na kojega ne možeš uprijeti prstom, i da je bio kvalitetan sudac. Ime takvoga čovjeka nije mi jednostavno reći. Zašto nemamo suca visokoga europskog rejtinga, poput Srbina Mažića ili Slovenca Skomine? - Njih dvojica dobro sude, zaista imaju kvalitetu, ali imaju i lobi, poput Slovenca Šajna u Sudačkoj komisiji Uefe. Imamo i mi Šukera, ali to je po pitanju naših sudaca za sada nevidljivo. Na žalost, dogodile su nam se i pogreške, poput Bebekovih u Bragi, u Europskoj ligi, a čuo sam i kako je Fran Jović, inače stabilan sudac, bez previše oscilacija, kao četvrti sudac na nekoj europskoj utakmici bio poslan na hlađenje. Jesu li suci pod pritiskom zbog oka sokolova Beusana? - Ne, ta emisija trebala bi im pomoći, međutim u tu emisiju trebalo bi uz Beusana uključiti trenere i igrače, da se razvije rasprava, analiza... Često Beusana komentiram na fejsu. On kaže ‘gledali smo neku situaciju trideset puta’, znači on i netko iz režije, novinar, znači odmah su tu sugestije. Ako si za tu emisiju dobro plaćen, to onda trebaju biti tvoje samostalne odluke. Primjerice, Beusanovo poimanje igranja rukom, prirodni, neprirodni položaj, mnogi to nisu mogli shvatiti. Koji su bili najgrublji momci bivše lige? - Jako oštri bili su Hatunić, Banković, u Želji su bili čvrsti momci. A najveći pritisak? Treću utakmicu u 1. ligi sudio sam Priština – Zvezda, pred četrdeset tisuća ljudi. U FSJ-u su me prije te utakmice upozorili: bude li skandiranja ‘E-Ho, E-Ho’, (Enveru Hoxhi), prekidaj utakmicu. I čim je utakmica počela, oni krenu ‘E-Ho, E-ho!’. Ma ne bih je prekinuo ni u ludilu. Na toj utakmici zvezdaši su dobili toliko batina, da je Džajić skočio s klupe i pitao me: Hoćete li nas zaštititi ili ću napustiti klupu? I u 20. minuti je otišao... 