Kao da je netko urekao našu reprezentaciju uoči važnih kvalifikacijskih okršaja za odlazak na SP u Rusiji protiv Kosova (četvrtak) i Finske (nedjelja). U utorak popodne, naime, zbog ozljede lisne kosti, otpao je i Marko Pjaca! Razlog je napuknuće lisne kosti, a pomalo neobjašnjivo je da liječnička služba u Juventusu nije otkrila tu njegovu ozljedu. Ranije su, podsjetimo, također zbog ozljeda, otkazali Modrić, Rakitić i Lovren, a na bolove se još žali i Ćorluka, no novi će kapetan ipak “stisnuti zube” i predvoditi momčad u Skadru i Tampereu. A od preostalih igrača, pola ih nema adekvatnu minutažu u klubu! Čačić: Ne tražimo alibi Stoga izbornik Ante Čačić nikad još u ovih 12 i pol mjeseci, koliko drži kormilo hrvatskoga nogometnog broda, nije bio u težoj situaciji. Jer, unatoč svim objektivnim i golemim hendikepima, cilj ostaje isti – s ova se dva gostovanja Hrvatska mora vratiti sa svih šest bodova! Nakon startnog domaćeg kiksa s Turcima (1:1), još bi neko prosipanje bodova moglo biti kobno (podsjetimo, samo prvak naše, i te kako teške skupine, ide izravno u Rusiju!), od tog imperativa ne bježi ni Čačić: - Nemamo pravo na alibi, želimo dvije pobjede! Uostalom, i na Euru smo pokazali da nemamo samo 11 igrača. I to me veseli, to me čini optimističnim uoči ovih gostovanja, iako znam da će biti užasno teško – kaže Čačić. Tko će, dakle, zamijeniti Modrića i Rakitića u veznom redu? Čačić će dvoumice riješiti na dan utakmice, no dojma smo da neće previše “filozofirati”, niti će se upustiti u nekakve pustolovine. Stoga je za očekivati da će dva zadnja vezna igrača biti Badelj i Kovačić, a ispred njih će u veznom redu, iza Mandžukića, ordinirati Rog. Na lijevom će ofenzivnom boku biti Perišić, a na desnom bi, umjesto Pjace, mogao zaigrati Brozović (na Euru je igrao na toj poziciji), iako nije isključena ni inačica s Kramarićem... - Moja razmišljanja idu otprilike u tom smjeru. Ne, neće biti nekakvih iznenađenja, nije vrijeme za eksperimente – jasan je izbornik. U zadnjem bi obrambenom redu, ispred Subašića, trebali biti Vrsaljko, Ćorluka, Vida i Strinić. Od svih spomenutih igrača, eto, u svojim klubovima standardno ne igraju Vrsaljko, Strinić, Kovačić, Rog, Brozović i Mandžukić! I ta spoznaja donosi zabrinutost, jer znano je da bez adekvatne minutaže nema ni željene forme. Međutim, Hrvatska je i ovako oslabljena kudikamo kvalitetnija i od Kosova i od Finske, Hrvatska je opipljivi favorit... Kosovari najavljuju pakao na svom “pričuvnom” domaćinstvu u bratskoj im u Albaniji, svih je 16.000 ulaznica rasprodano i ozračje će svakako biti vruće. No, navijači još nikad nisu zabili gol, pa tako neće ni u Skadru! A naši su nogometaši dovoljno iskusni i navikli su u svojim klubovima igrati pred punim tribinama, uz bučno navijanje. Svakako treba istaknuti da je izbornik Kosova Albert Bunjaki, u odnosu na dvoboj s Finskom (1:1), pozvao čak šestoricu novih nogometaša! Kosovo ima dobre pojedince, ali – nema momčad! Još se traže, trebat će im barem godina-dvije da se adekvatno uigraju i pronađu “kostur” momčadi. Valjda neće kao Kovač Pred Hrvatskom su, eto, dva teška ispita i samo puni plijen jamči mir uoči posljednjeg ovojesenskog okršaja s Islandom, pred praznim maksimirskim tribinama (studeni). Lani je bivši izbornik Niko Kovač u prilično ugodnom ozračju odveo reprezentaciju na također spojena gostovanja u Azerbajdžan i Norvešku, bahato se najavljivalo svih šest bodova, nije se htjelo ni čuti za ulov od četiri boda. A vratili smo se doma s jednim mršavim bodom (i užasnom igrom!), Kovač je morao otići, iako se tjedan dana ranije činilo da ga ništa ne može smijeniti. Čačić je sad otprilike u istom položaju kao i Kovač prije onih gostovanja. Nadajmo se da će epilog nakon Skadra i Tamperea biti kudikamo drukčiji i ljepši nego što je bio nakon Bakua i Osla. I da nećemo morati “pod hitno” tražiti – novog izbornika... >>Tko je kosovsko čudo iz Barce koje prijeti Hrvatskoj: Pobjegao s 2 godine od rata, kažu da je novi Iniesta! 