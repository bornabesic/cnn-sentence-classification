U vremenima kada je nogomet postao čisti biznis, a sport samo celofan u kojem se prodaje ovaj proizvod satkan od velikih provizija, reklama velikih banaka, pivske i automobilske industrije i milijunskih TV prava, do nedjelje je postojao jedan nogometaš koji je svemu tome prkosio. Francescu Tottiju proteklih je 25 godina grb Rome na njegovu dresu značio više od novca, trofeja i slave, i zato nikada taj svoj grb nije želio izdao. U nedjelju je plakao cijeli Rim, sa suzama u očima navijači su ispratili “posljednjeg rimskog cara”, a vjerojatno i posljednjeg nogometnog romantičara u ovom sirovom svijetu u kojem su novac i biznis najveći. Razočaran odnosom kluba Iako su mu svojedobno predsjednik Milana Berlusconi i predsjednik Reala Perez nudili bianco čekove za transfer u njihove klubove, Tottijev jedini životni izbor bila je Roma, iako je bio svjestan da će u crveno-žutom dresu osvojiti daleko manje trofeja nego li u nekom od europskih velikana. Ovako je, u 25 godina, osvojio samo jednu Serie A (2001.), te dva talijanska kupa (2007. i 2008.). Rim je svjetska prijestolnica, ali realno, nogometni liliputanac sa svega tri titule talijanskog prvaka. Prvu su osvojili Mussolinijevim dekretom 1942. godine, druga je stigla zahvaljujući 1983. zahvaljujući brazilskom genijalcu Falcau, a treću, i posljednju, osvojila je Tottijeva Roma 2001. . Zbog toga što je ljubav prema svom gradu i klubu pretpostavio novcu i slavi, Totti je već sada postao simbol, zaštitni znak grada Rima i kluba Rome. – Jedan kapetan, samo je jedan kapetan! – skandirao mu je Olimpijski stadion na njegovu nedjeljnom oproštaju, a nakon posljednjeg sučeva zvižduka otrčao je posljednji krug uz pjesmu Eltona Johna “Circle of Life”. A Tottijev životni krug sastojao se samo od Rome. Dok su sretnici na Olimpicu plakali gledajući posljednje Tottijeve minute u dresu Rome, legendarni bivši trener vučice Zdenek Zeman je plakao. – Ovo nije fešta, ovo je tragedija, to što ga više nećemo gledati – rekao je Zeman i dodao: – On je najbolji igrač kojeg sam ikada trenirao. A trenirao sam brojne prvake, svjetske i europske, osvajače Lige prvaka... Imao je tehniku i viziju igre superiornu svim ostalim igračima. Zemana je pogodio loš odnos kluba prema Tottiju protekle dvije sezone. Najbolje o tom odnosu govori Tottijeva izjava kada ga je španjolski novinar zamolio za izjavu nakon utakmice Lige prvaka s Realom u veljači 2016. godine. Totti se nasmijao i odgovorio ‘Što će vam moja izjava, ja ovdje ionako više ne značim ništa.”. Trener Spalletti nije ga volio, a američkom milijarderu i vlasniku Rome Jamesu Pallotti ionako su važniji bili Boston Celticsi, čije je suvlasnik, nego legenda Totti. No, unatoč tome, Totti je otišao kao gospodin, nije se želio svađati. I zato će navijačima Rome zauvijek biti legenda. A o tome koliko je velik Totti govori i događaj iz 2013., kada je Argentinac Jorge Mario Bergoglio izabran za papu. Ali, Rim već ima papu Franju! Bergoglio je svoje papinsko ime izabrao po sv. Franji Asiškom i bio je prvi papa koji će se zvati Franjo ili, na talijanskom, Francesco. Tada je jedan od talijanskih kardinala rekao papi:”Imamo problem!”, Franjo I. je priupitao: “Kakav problem?” “Rim već ima jednog papu koji se zove Francesco”, ponizno mu je rekao ovaj kardinal. “A da... valjda se Totti neće ljutiti”, uzvratio mu je novi poglavar Vatikana.