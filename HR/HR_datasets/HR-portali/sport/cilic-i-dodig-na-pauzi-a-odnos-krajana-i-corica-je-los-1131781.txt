Ni dan na nakon gubitka finala Davisova kupa, nije se smanjila žal zbog propuštenog. Kada je Čilić poveo 2:0 u setovima, imali smo već jednu ruku na salatari, no sve se okrenulo na stranu Argentinaca. – Tragedija! To je najbolja riječ kojom mogu opisati nedjeljni dan u Areni – rekao je proslavljeni trener Nikola Pilić i dodao: – Marin je morao dobiti Del Potra u tri seta. Igrao je fenomenalno, ali onda se sve preokrenulo doslovno u jednom gemu, kada je kod 6:5 u trećem setu izgubio servis i set. Tada sam pomislio da će Marin izgubiti meč. Na žalost, bio sam u pravu. No, Pilić naglašava da nije pošteno Marina označiti tragičarom jer takve stvari događale su se puno puta u Davisovom kupu. – Svoj prvi naslov s Njemačkom osvojio sam 1988. u gostima kod Švedske, a tadašnji broj jedan Mats Wilander usred Göteborga, na svojoj omiljenoj zemljanoj podlozi, izgubio je od Carla Steeba, mog igrača koji je tada bio 63. igrač na svijetu! Bio je netaktičan Piliću je posebno žao Čilića zato što je pokazao sjajan tenis, a na kraju je morao čestitati Del Potru. – Marin je praktički cijeli meč odigrao sjajno, ali te male nijanse otišle su na Del Potrovu stranu. Argentinac me oduševio, jer već u trećem setu vidjelo se da se slabije počeo kretati, da je dosta umoran. No, on je u svojoj glavi, psihom, izvukao iz tijela još sat i pol vrhunskog tenisa. To mogu samo najbolji. Da nije imao toliko ozljeda tijekom karijere, Del Potro bi sigurno bio TOP 4 igrač – smatra Pilić. Hrvati ne smiju previše tugovati jer već od 3. do 5. veljače u 1. kolu kod kuće ugostit ćemo Španjolsku. I to Španjolsku koja je najavila da će doći u najjačem sastavu, s Rafom Nadalom (9. na ATP listi), Robertom Agutom (14.) i Davidom Ferrerom (21.). A Hrvatska će pak, veliki su izgledi za to, biti bez Marina Čilića, koji je odmah nakon poraza od Del Potra najavio mogućnost jednogodišnje pauze u Davisovu kupu. No, odustajanje Čilića gotovo sigurno znači da će pauzu uzeti i njegov kum i najbolji prijatelj Ivan Dodig. U kakvom bi onda sastavu Hrvatska mogla dočekati Španjolsku? Borna Ćorić bio bi naš prvi igrač, a parove bi vjerojatno igrali Draganja i Škugor ili možda M. Pavić, koji se doduše 2014. razišao u nekim stvarima s izbornikom Krajanom, pa ga od meča s Poljskom nema u reprezentaciji. – U takvom sastavu ne piše nam se dobro protiv Španjolaca. Borna Ćorić još nije igrač koji može dobiti oba meča, a i bez Dodiga i Čilića pitanje je koliko bismo mogli u parovima – smatra Pilić. Loša je stvar i to što je Ćorić jako zamjerio izborniku Krajanu što ga je uoči ždrijeba otpisao iz sastava za Argentinu. – Nakon tog izbacivanja Ćorić i Krajan su u lošim odnosima, i to bi mogao biti veliki problem – rekao je Pilić. – Iskreno, možda je Krajan ipak trebao uvrstiti Ćorića u momčad, no on je uvrstio Škugora, za kojeg se znalo da nema nikakve šanse zaigrati parove ni singl. Trebao je Krajan tu biti malo taktičniji. Pa i ja sam priključio Ivaniševića za finale 2005. godine u Slovačkoj iako sam znao da ga neću koristiti u mečevima. Tako je i Krajan mogao s Ćorićem – zaključio je Pilić, trener s 55 godina iskustva u Davisovu kupu. Puno nas je puta spašavao Trebao je Krajan honorirati Ćorićeve velike zasluge za put do finala. Donio nam je u odlučujućem petom meču pobjedu protiv Belgijca Coppejansa u 1. kolu te u četvrtfinalu protiv Amerikanca Socka. A bio je Borna i heroj kada je s dvije pobjede lani u Brazilu osigurao ostanak u Svjetskoj skupi (tada smo igrali bez Čilića). Čelnici ITF-a najavili su brojne promjene u Davisovu kupu, možda već i od sljedeće sezone. Umjesto na tri dobivena seta, igralo bi se na dva, a finale bi se igralo na neutralnom terenu! – To je glupo, idiotski. Možete li zamisliti da recimo Belgija igra protiv Kanade u finalu, a da se igra u Singapuru? Samo zato što Singapur može kupiti domaćinstvo. Ta bi promjena bila jako loša za Davisov kup jer nema veće draži od ovakve atmosfere u Zagrebu. Davisov kup ne treba mijenjati, osim možda termina igranja – poručio je Pilić.