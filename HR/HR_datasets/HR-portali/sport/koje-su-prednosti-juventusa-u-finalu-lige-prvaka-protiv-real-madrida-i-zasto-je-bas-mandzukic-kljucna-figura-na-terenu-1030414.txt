Nije nimalo čudno što se Juventus našao u finalu Lige prvaka. Početkom sezone pisali smo kako je Juve jedna od rijetkih momčadi, pa možda i jedina momčad koja ima dovoljno širok kadar da napravi dvije solidne postave ili kombinirano jednu sjajnu izvanserijsku momčad. Upravo to je Allegri i napravio. Kada biste upitali prosječnog ili čak zagriženijeg ljubitelja nogometa koja mu je najdraža nogometna liga, teško je da će vam reći da je to talijanska Serie A. Isto tako, malo je ljubitelja nogometa koji se uz klub vežu zbog samog nogometa, to jest stila i kvalitete nogometa, više tu ulogu igraju zvijezde koje nastupaju na terenu. Tako je nekako i s talijanskom ligom. Svi vole Tottija, klanjaju se Buffonu, tvrde da je Radja Nainggolan najbolji veznjak svijeta, Higuain najbolji napadač, ali rijetko tko kaže da mu se baš sviđa talijanski nogomet. No, da biste zavoljeli talijanski nogomet morate ga gledati kroz drugu prizmu, eto vam sada prilike, pogledajte ga iz Juventusova kuta. Talijanski prvak ove sezone demostrirao koliko je zapravo jak talijanski nogomet. Stariji nogometni znalci potvrdit će kako su Talijani oduvijek bili vrsni taktičari, a tu su tradiciju nastavili i danas, a tu tradiciju trenutno najbolje demonstrira Juventus. Nije nimalo čudno što se Juventus našao u finalu Lige prvaka. Početkom sezone pisali smo kako je Juve jedna od rijetkih momčadi, pa možda i jedina momčad koja ima dovoljno širok kadar da napravi dvije solidne postave ili kombinirano jednu sjajnu izvanserijsku momčad. Upravo to je Allegri i napravio. S tolikim rosterom igrača nemoguće je podbaciti u sezoni, zapravo moguće je ako niste dorasli ovom poslu, ali Allegri jest. Taktički savršeni Juventus je ove sezone zaista igrao u svim i svakakvim formacijama. Od 3-5-2 kojeg smo mogli gledati protiv Dinama, do 3-4-3 koji se znao zaigrati u Kupu, pa do 4-2-3-1 kojim je izbačena Barcelona u Ligi prvaka, a igrao se tu i 4-4-2 romb, pa onda i 4-3-3. Svaka od tih taktika iskrojena je za različite postave i svaka je pomno uigrana da, logično, izazove što veće probleme kod protivnika. E sada, ono čarobno kod Allegrijeva Juventusa jest što zaista ne možete predvidjeti kako će izgledati na terenu jer dođe li do najsitnije promjene, recimo, da Mandžukić ne zaigra ili izađe, taktika se u potpunosti može promijeniti. No, ono što frapira jest činjenica da su dečki toliko automatizirani da se samo ‘prešaltaju’ u novo stanje uma koje nova taktika od njih traži i krenu s gotovo mehaničkim izvršavanjem zadataka. Allegri je postigao savršenstvo. Čovjek zapravo ne mora ni ustati s klupe jer ostaje dojam da na terenu svi sve znaju. Dakako, Allegri je temperamentni Talijan i čovjek cijelu utakmicu itekako aktivno vodi s klupe, odnosno neće ništa prepustiti slučaju. Preko bekova do pobjede Okrenimo se sada samoj utakmici finala Lige prvaka protiv Reala. Sportskom prognozom se nećemo baviti, dakle, ako ste ovdje jer vas zanima tko će pobijediti ili tko ima veće šanse, onda se nećete usrećiti. Kao što smo kazali, teško je procijeniti kako će Allegri postaviti momčad, ali jedno je gotovo sigurno, kažemo ‘gotovo’ jer u finalu ništa nije sigurno, a to je da će Juventus vjerojatno prepustiti Realu igru s loptom. Allegri nema baš nikakve koristi od toga da njegova momčad vodi igru, kao što nije imao u ranijim ogledima kada je igrao protiv momčadi koje su napadački nastrojene, poput Barcelone recimo. Ipak, kada kažemo da će prepustiti protivniku inicijativu to ne znači nužno da će se braniti, već će zapravo kontrolirati protivnika i usmjeravati ga na zone na terenu u kojim im najviše odgovara ‘pressing’, tu ga pritisnuti i iznijeti kontranapad. Da, takav nogomet nije baš atraktivan i neće se ljudi baš oduševiti bude li Juve tako igrao u finalu, ali taj je sustav izrazito efikasan. Bude li Juventus tako igrao, lopte Reala će uglavnom šetati po linijama i tražit će se ‘rupa’ za napad, a ta rupa je zapravo zamka u kojoj bi se trebao raditi ‘pressing’. Na televiziji će se to činiti zaista dosadnim, ali to je na terenu izrazito teško za izvesti jer igrači moraju biti maksimalno koncentrirani i savršeno uigrani kako bi u djeliću sekunde mogla krenuti transformacija. U ovakvom sustavu, koji će Allegri vjerojatno koristiti, opet će glavnu ulogu igrati bekovi, Alex Sandro i Dani Alves. Dvojac će morati igrati i bekove i krila, odnosno morat će biti jednako efikasni u napadu i obrani. Srećom pa su Sandro i Alves kompletni igrači i sposobni su, kao što smo već dosta puta vidjeli, igrati dobro u oba smjera. Obojica će biti postavljeni dosta visoko, a kako je riječ o motoričnim i inteligentnim igračima moguće je da će većina napada kretati baš od njih. Mandžukić je ključ No, očekuje se da će dosta problema Realu zadati baš Mario Mandžukić. Mario kod Allegrija ima specifičnu ulogu. On je ove sezone napadači totalno podbacio i ako ćemo gledati učinak po golovima on je zaista očajan. Ipak, za to nije kriv Mandžukić već Allegri, koji mu je namijenio ulogu svojevrsnog razarača. Mandžo ima zaista poražavajuću statistiku. Ne centrira previše, ne dodaje previše, ne stvara neki višak, ne zabija i ne asistira tako često, ali opet je jedan od najboljih. U tome i je bit! Mario svojom destruktivnom, agresivnom igrom, upornošću i trkom pravi toliko štete protivnicima da Higuain, Dybala i Pjanić imaju više prostora za kreaciju. Opet, Mario je jedini ofenzivac Juventusa koji se vraća u obranu i tamo pomaže beku, a opet kada krene napad, bek preklapa Mandžukića i odrađuje posao krila, a on prema potrebi ili ide u 16-erac ili mu čuva leđa. Pored Dybale i Higuaina, Mandžo zapravo nije previše potreban napadu, ali je itekako potreban kada treba odigrati obrambenu zadaću. Znamo svi već da je Mandžo kao buldog, kada zagrize ne pušta i pratit će igrača makar on otišao skroz na drugi dio terena. No, Mario će vjerojatno imati jednu od glavnih uloga u finalu protiv Reala, a to je razaranje bekovske pozicije. Vjerojatno će biti postavljen lijevo, a tamo ga čeka Carvajal, jedan od najboljih igrača Reala ove sezone i možda najbolji desni bek svijeta, ali Carvajal ove sezone  nije na sebi imao igrača kao što je Mandžukić, no, opet, sve ostaje na Allegriju i njegovoj odluci kako će postaviti momčad i kako će ih ‘programirati’ za ovu utakmicu. Od obrane kreće sve Na koncu dolazimo do najvažnijeg aduta Juventusa, a to je obrambeni trojac Barzagli, Bonucci, Chiellini. O njima zaista ne treba previše pričati. Trojica stopera koja znaju igrati s loptom, znaju povesti napad i čak pokrenuti kontru, dobri su u skok, a opet tu trojicu stopera ni tenk ne bi lako prošao. Osigurač su čitavog Juventusa, a iza sebe imaju još i Buffona. Kada se sve pobroji, čini se kako Juve zapravo i nema previše mana, osim možda poodmakle dobi nekih igrača. Allegri mora postaviti momčad u sustav koji ne odgovara Realu, a to je da im se neutraliziraju bekovi i da ih se pritisne u zonama u kojima im kreće napad, dakle i tamo gdje se kreće Modrić i tamo gdje se kreću bekovi, a kao što smo kazali i objasnili, to će biti lakše ako se dozvoli Realu inicijativa. Ipak, kazali smo i da se ne bavimo sportskom prognozom, a kako je ovo ipak finale Lige prvaka bilo bi nepošteno prema jednom Real Madridu kazati da će Juventus slaviti. Najdalje što možemo reći, ali to je više onako metafizički, da može presuditi faktor sreće, odnosno, da Juve ima psihološku prednost jer Real brani naslov, no, ovo potonje je ipak malo nategnuto.