Veličinu nogometaša ne određuju samo njihovi briljantni presudni potezi, liderska crta i igračka karizma, nego ponekad i herojstva iz sjene. U jedno takvo uvrstit ćemo žrtvu koju je za dobrobit reprezentacije jučer podnio Mario Mandžukić altruistički prepustivši naslovnu rolu Nikoli Kaliniću, čiji golgeterski rukopis je bio besprijekoran.  Mario Mandžukić sinoć je prvi put u dresu reprezentacije zaigrao na poziciji ‘pomoćnog’ napadača, pozicioniravši se na lijevom krilu, s identičnim zahtjevima kakve pred njega postavlja njegov klupski trener u Juventusu Allegri. A Mandžo, Šuker našega doba, zaslužnik s 29 golova za vatrene, koji u nacionalnoj momčadi kod Ante Čačića ima sve ovlasti, sigurno je imao mogućnost odabira: inzistirati da i dalje igra na poziciji koja ga je proslavila, u špici, ili glumiti Perišića na lijevome krilu. Nominalno napadač, a zapravo bek. I Mandžo se velikodušno prilagodio situaciji olakšavši tako posao izborniku.  U takvoj formaciji, s takvom obrambenom odgovornošću i strahovitom energetskom potrošnjom, izostao je Mandžin konkretan, opipljiv napadački učinak. Jedna jedina šansa, za koju se sam izborio, i kolosalan promašaj kakav mu se rijetko događa. I samo zbog toga ocjena šest, jer napadač Juventusa to mora zabiti, a sve ostalo što je Mario Mandžukić demonstrirao - agresivnost, požrtvovnost, defenzivna posvećenost, karakteristična žustrina i uklizavanja na suparničkog napadača kod vlastite korner-zastavice – svrstava ga u jednoga od najvećih junaka ove pobjede.  Prerano je naravno nagađati kakve će rošade primijeniti Čačić kada se u momčad vrati Ivan Perišić, krilni igrač na raketni pogon, i kakvu će sudbinu njegov povratak udijeliti Mandžukiću i Kaliniću. Shvatimo, dakle, ovu utakmicu samo kao uspješan Čačićev eksperiment, a Mandžu-golgetera ne otpisujemo. Nismo mi jučer dobili Nikolu Kalinića, a Mandžukića izgubili. Ne, dobili smo obojicu, i proširili si horizonte. Mr. No Good, bili ste Very Good! Vidi se da ste u Slavonskom Brodu nekada učili i za beka. >>Maksimir je opet bio pun: Hrvatska sjajnim golom Kalinića stigla do važne pobjede 