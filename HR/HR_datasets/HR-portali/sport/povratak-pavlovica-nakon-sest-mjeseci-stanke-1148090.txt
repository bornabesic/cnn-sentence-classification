Rukometaši PPD Zagreba danas u Skoplju (17.45 sati) igraju utakmicu 14. kola SEHA Gazprom lige s Metalurgom našeg trenera Line Červara. “Plinarima” trebaju dvije pobjede u preostalih pet utakmica da osiguraju nastup na završnom turniru. Mali problem je što četiri od pet utakmica igraju u gostima. – Bilo bi najbolje kada bismo već danas ostvarili prvu od dvije pobjede koje nam trebaju. Metalurg je ove sezone u donjem dijelu tablice, ali uvijek morate biti oprezni protiv momčadi koju trenira Lino Červar – istaknuo je Silvio Ivandija, trener PPD Zagreba. Problem treneru zagrebaša je činjenica što je velik dio igrača ostao do samog kraja na Svjetskom prvenstvu u Francuskoj – Kontrec, Horvat, Stevanović, Mandalinić, Šebetić, Jotić, Cingesar, Skok i Miklavčić. – Raduje povratak Domagoja Pavlovića koji nije igrao šest mjeseci. Na put sam poveo 19 igrača jer se poslije utakmice ne vraćamo u Zagreb. Ostajemo u Skoplju do nedjelje jer nas u subotu čeka susret protiv Vardara u elitnoj skupini Lige prvaka. Nažalost, ostali smo bez Luke Šebetića i Lovre Jotića koji su zbog lakših ozljeda ostali u Zagrebu. Šebetića muči zglob još od Svjetskog prvenstva, dok su Jotića uhvatila leđa – zaključio je Ivandija. – Svjesni smo važnosti ove utakmice i znamo da moramo uzeti bodove, ali nipošto ne podcjenjujemo Metalurg – istaknuo je Stipe Mandalinić.  