Screenshot: Twitter ZLATAN IBRAHIMOVIĆ zbog teške ozljede nije za Manchester United igrao finale Europa Lige u Stockholmu, u kojem je njegov klub pobijedio Ajax 2:0 i tako uzeo jedini europski trofej koji mu je nedostajao.  Ibra nije nastupao ni u polufinalu EL, ali itekako je zaslužan za ovaj naslov i ima ga pravo proslaviti onako frenetično iako je zbog nedavno operirane noge to radio šepajući. Jer tešku ozljedu na radu - potrgane ligamente koljena zbog koje pauzira čak sedam mjeseci, dobio je prije mjesec dana upravo u Europa Ligi, točnije na uzvratu četvrtfinala natjecanja protiv Anderlechta. Do tada je u 11 utakmica EL zabio pet golova, a četiri namjestio, pa je njegov sjajan učinak u Europi samo djelomično razlog zašto navijači Uniteda žele da strijelac ukupno 28 golova i asistent za deset ove sezone, ostane i dalje, iako se na teren vraća na jesen, kada napuni 36 godina. Još bitnije je što mu za mjesec dana istječe ugovor s Unitedom, koji ne pokazuje želju ponuditi novi teško ranjenom veteranu. Ali, da se navijače pita, oni bi Zlatana doživotno ostavili u Manchesteru, a jedan od njih na tribinama Friends Arene razvio je transparent s natpisom "Zlatane ostani i možeš mi poševiti ženu".  U slavlju nakon susreta, navijači su pozvali Ibrahimovića i pokazali mu transparent, a on je prvo rastjerao sve fotografe koji su bili ispred transparenta i onda se nasmijan fotografirao uz njega.