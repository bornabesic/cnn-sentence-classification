ŠOK za Manchester United, ali i cijeli nogometni svijet. Zlatan Ibrahimović, najbolji strijelac i igrač Manchester Uniteda, po svemu sudeći teško je ozlijedio koljeno desne noge prilikom pada u borbi za loptu na uzvratnoj utakmici četvrtfinala Europske lige s Anderlechtom. United je nakon produžetaka slavio 2:1 i izborio polufinale, ali čini se da je do kraja sezone ostao bez glavnog čovjeka, strijelca 28 golova ove sezone. Štoviše, s obzirom na to da je Ibrahimović veteran koji je još u listopadu napunio 35 godina, vjerojatno mu je okončana i karijera, za koju se još nije znalo gdje će je nastaviti. Ugovor s Unitedom ističe mu za dva mjeseca i još ga nije obnovio, a pojavile su se priče i o odlasku u Ameriku. Naravno, sve te špekulacije sada više nemaju smisla. Ozljeda dolazi u najgorem trenutku za United i Ibru jer klub u engleskom prvenstvu čeka još sedam utakmica borbe za treće ili četvrto mjesto koje jamče Ligu prvaka ili kvalifikacije za LP na ljeto, kao i polufinale Europske lige. Osvajanjem EL-a, United bi izborio izravan ulazak u Ligu prvaka, a dostizanje ovih visokih ciljeva bit će iznimno teško bez Ibrahimovića. Njegov trener Jose Mourinho nakon utakmice nije pokušavao glumiti da će sve biti u redu: "Prognoze su prilično negativne, kao i moj osjećaj. Želio bih pričekati kako bih dao prvu ocjenu, ali ovo nikako ne izgleda dobro. Volio bih biti optimist, ali nisam..." U 90. minuti Ibra je pokušao primiti dugu loptu u duelu s braničem gostiju Modouom Mbodjijem. Međutim, u trenutku kad ju je želio primiriti na grudima, nezgodno je doskočio na desnu nogu te se odmah srušio na travnjak i uhvatio za glavu. Sudac Alberto Undiano označio je kraj regularnog dijela utakmice, a Unitedov napadač ostao je ležati na terenu držeći se za nogu, a igrači Anderlechta odmah su mu priskočili u pomoć. Nažalost, nije mu mogla pomoći ni liječnička služba koja je ušla u teren, a Ibra je čak i ovom prilikom ispao faca koja mami pljesak i ovacije. Iako su mu donijeli nosila, on je odbio ležeći napustiti bojište te se pridigao i vidljivo trpeći bolove odšepao s terena, uz oduševljenu reakciju navijača. Njihovo oduševljenje zbog hrabre reakcije omiljene igračine, ubrzo je zamijenila bojazan i slutnje jednake Mourinhovima (iako tada još nisu čuli njegov komentar) i navijači su još tijekom produžetaka, nakon višekratnog gledanja Zlatanova gadnog pada i okretanja noge u koljenu, bili uvjereni: ovo je kraj.