Bivši Dinamov trener, Zoran Mamić, živi teške dane na klupi Al-Aina. Nakon što kroz prvenstvo Ujedinjenih Arapskih Emirata nije izborio nastup u azijskoj Ligi prvaka sljedeće sezone, doživio je i poraz u prvom susretu osmine finala tog elitnog natjecanja. I to na zaista nevjerojatan način - u sudačkoj nadoknadi. Mamićeva momčad gostovala je u Iranu kod Esteghala, kojeg je 2015. trebao preuzeti Igor Štimac. Susret je bio izjednačen, a obje momčadi utakmicu su završile s igračem manje. I sve do nadoknade nije bilo pogodaka, a onda je gostujući igrač skrivio kazneni udarac nevjerojatnom pogreškom - pogodivši sam sebe u ruku u šesnaestercu. Rezaei je bio siguran s bijele točke pa će Mamićevi izabranici u uzvratu za tjedan dana pokušati uloviti zaostatak (0:1).