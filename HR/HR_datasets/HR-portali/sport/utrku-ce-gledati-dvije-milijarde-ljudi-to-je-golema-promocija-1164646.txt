Iscrpljujuća kiša, pa snježna mećava uz transfer autobusom od šest sati između dvije etape, pa suncem okupane plaže s pogledom na zabijeljeni vrh Biokova, pa jaka bura pri usponu na tu planinu... Sve to prošli su biciklisti Tour of Croatia u nešto malo više od 24 sata, odnosno samo u prve dvije etape. Posebno senzacionalna bila je druga etapa utrke. Pokazala je svijetu ljepote naše Dalmacije, ali i fenomenalan uspon na Biokovo. Šteta što su ga zbog vremenskih neprilika skratili, no nije se moglo protiv 30 centimetara snijega i leda na vrhu. Nekada smo u ljepotama krajolika i vrhunskom biciklizmu uživali gledajući Tour de France ili Giro, a sada sve to imamo u vlastitom dvorištu. – Imamo puno nepoznatih prirodnih dragulja, sada smo ih vidjeli i mi u Hrvatskoj, ali i ljudi u svijetu. Ovaj prijenos svaki dan može gledati dvije milijardi ljudi – rekao je nakon druge etape šef utrke, naš proslavljeni biciklist Vladimir Miholjević. A šlag na tortu bila je etapna pobjeda našeg biciklista Kristijana Đuraseka, koji je u dvoboju 500-tinjak metara prije cilja iza sebe ostavio Vincenza Nibalija. – A koji je taj Nibali, koji broj na dresu on nosi – pitali su trogirski srednjoškolci uoči starta etape u Trogiru. Bicikl ima sedam kilograma Na kraju etape za Nibalija više nitko nije pitao, junak je bio naš Varaždinac Đurasek. – Pogledao sam Nibalija 500 metara do cilja, i rekao sam sebi: “Idem ga pobijediti.” Srećom, uspjelo mi je – prepričavao nam je Đurasek na Biokovu, dok mu je po promrzlom licu šibala bura, a uz njega prolazile krave! Krave su morale na lokalni pašnjak na ispašu, nisu ih omeli ni brojni biciklisti, TV ekipe, momčadski kombiji i automobili... Nisu krave bile fascinirane ni skupocjenim biciklima. A, primjerice, bicikl najveće zvijezde Tour of Croatia, Talijana Nibalija, sa svim dodacima košta 30.000 eura. A za svaku utrku ima još četiri rezervna. – Napravljen je od najboljih materijala koji postoje, teži samo 7 kilograma, a ima i ugrađen kompjutor koji pokazuje detaljan utrošak energije, brzinu... – otkrili su nam u Nibalijevoj momčadi Bahrain Meridi, koja u pratnji svojih vozača ima veliki automehaničarski kombi, ali i bus s ležajevima, luksuznim foteljama, tuševima, salonom za masažu... Jedu i piju i dok voze U najvećoj dvojbi za koga navijati u tih posljednjih 500 metara bio je šef utrke kroz Hrvatsku Vladimir Miholjević, koji je ujedno i sportski direktor u Nibalijevoj momčadi Bahrain Meridi. – Na kilometar do cilja supruga me pitala za koga navijam da pobijedi. Odgovorio sam da bih volio da na Biokovu pobijedi Đurasek, jer je naš Hrvat, jer sam ga trenirao, jer sam mu izbornik, ali neka do ukupne pobjede na utrci stigne Nibali – rekao je Miholjević te dodao: – Prošle godine su me mnogi pitali “pa kakva je to utrka kada na njoj pobijedi Hrvat Kvasina”? E, pa ova je Đurasekova pobjeda na Biokovu opet pokazala da imamo vrhunske bicikliste, koji mogu pobijediti i jednog od najvećih biciklista u povijesti, Nibalija. Ovaj domaći teren, entuzijazam ljudi i organizatora, hrvatskim vozačima daje dodatnu energiju, i zato su ovdje tako dobri. I tako bi Hrvatska, i drugu godinu zaredom mogla imati domaćeg pobjednika. A prošlogodišnji pobjednik Matija Kvasina otkrio nam je kako se vozači spremaju za naporne etape Utrke kroz Hrvatsku. – Treba jako paziti koliko hrane unosiš, ne smije ti nestati energija zbog premalog unosa hrane. Moj protokol je takav da tri i pol sata prije početka etape pojedem konkretan obrok, koji se sastoji od pečenih jaja, dvopeka, pekmeza, porcije tjestenine... A onda do početka etape jedem banane, čokoladice. Za vrijeme same utrke pak koristim energetske gelove, proteinske shakeove, jedem male sendviče, slatkiše. Uglavnom, svakih 20-30 minuta barem pokoji zalogaj. Tijekom prosječno zahtjevne etape potroši se oko 8000 kalorija, treba to nadoknaditi – rekao je Kvasina te otkrio i koliko vode biciklisti popiju: – Ako je vruće, onda na svakih sat vremena etape popiješ po litru tekućine. Znači, na etapi dugoj šest sati, popiješ čak šest litara. Iako, i to je ponekad premalo, pa smo na cilju svi pomalo dehidrirani. Zanimljivo, biciklisti će u ovih šest etapa “potrošiti” 50-ak tisuća kalorija, za što prosječnom čovjeku treba 20 dana. No, biciklizam je nedavno, prema istraživanju Instituta za sportsku medicinu u Kölnu, proglašen najnapornijim sportom, ispred triatlona, maratona, plivanja... Imamo i mi zvijezde Dvije najveće zvijezde Utrke kroz Hrvatsku, Vincenzo Nibali i naš Kristijan Đurasek, nekoliko su puta vozili i Tour de France, trotjednu utrku na kojoj biciklisti potroše oko 170.000 kilokalorija, a to je, po nekim drugim istraživanjima, dovoljno za 75 dana najtežeg fizičkog posla. E, to su vrhunski biciklisti, koje sada imamo priliku gledati i u Hrvatskoj. Biciklirati pet sati, a onda još imati i snage za završni sprint, to izgleda fascinantno. – Istrenirani smo! Kapacitet srca kod normalno razvijenih ljudi, koji se ne bave sportom ni teškim fizičkim poslovima, iznosi 750 do 800 mililitara, a u našim grudima kucaju srca kapaciteta od 1,6 litara – otkrili su nam biciklisti. I zato, dok su još u Hrvatskoj, do nedjelje uz cestu možete uživo vidjeti kremu svjetskog biciklizma u našoj zemlji. Već za dva tjedna četiri će se od ovih ekipa koje su sada u Hrvatskoj boriti za najviši plasman na jubilarnom 100. Giru... >>Ruffoniju treća etapa Toura of Croatia, Đurasek zadržao vodstvo 