U finalu talijanskog nogometnog Kupa Juventus je u Rimu pobijedio Lazio 2:0 osvojivši rekordni 12. put Coppa Italia. Golove za torinsku staru damu zabili su Dani Alves (12), Leonardo Bonucci (24). Mario Mandžukić je odigrao cijeli susret za Juve, a u 45. minuti završio krvave glave. Sudario se s Bastosom iz Lazija, no borbeni Mandžo se vratio na teren nakon što mu je pružena pomoć. Napadač Juventusa Marko Pjaca i dalje je izvan stroja zbog ozljede koljena. Ivan Vargić je utakmicu pratio s klupe nebesko-plavih. Juventusova pobjeda mogla je biti i uvjerljivija, no na vratima Lazija bio je raspoloženi albanski vratar Thoma Strakosha. Juve ima priliku osvojiti još dva trofeja ove sezone i tako zaključiti sezonu s tri pokala što je do sada uspjelo jedino Interu 2010. godine. Dva kola prije kraja prvenstva Juve vodi u prvenstvu s četiri boda više od Rome i ako momčad Massimiliana Allegrija u nedjelju na svom travnjaku pobijedi Crotone osigurat će 'scudetto', čak 33. naslov prvaka. Vrhunac sezone bit će 3. lipnja u Cardiffu gdje Juventus očekuje finale Lige prvaka protiv Real Madrida. 