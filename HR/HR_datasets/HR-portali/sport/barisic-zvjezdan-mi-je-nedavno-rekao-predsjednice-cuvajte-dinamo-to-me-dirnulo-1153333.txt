Nakon zapovjednika posljednje linije Ismeta Hadžića, koji nas je napustio u ljeto 2015. godine, prije nekoliko je dana na svoj posljednji put otišao i legendarni lijevi branič te proslavljene Dinamove generacije iz 1982., Zvjezdan Cvetković (56). Maksimir tuguje, zastave su na pola koplja, otišao je nogometaš koji je u plavom dresu odigrao ukupno 492 utakmice i zabio 41 pogodak... Osam sezona prvotimac U prepunoj loži Maksimir održana je u podne komemoracija prerano preminulom Zvjezdanu, bili su nazočni igrači gotovo svih generacija plavih. Majka Koviljka nije mogla zadržati suze, kao ni sin Igor i kći Iva. Iz Beograda, gdje radi i živi, došao je brat Boro, a u invalidskim je kolicima počast “Cveletu” došao odati i veliki kapetan plave generacije iz 1967. godine, Rudi Belin. Bila je tu i većina igrača iz šampionske 1982., no u klubu se nije pojavio kapetan te momčadi, Velimir Zajec. Ali, došao je na sprovod na Mirogoj, gdje je Zvjezdan Cvetković pokopan u popodnevnim satima, na posljednjem je ispraćaju bilo više od 500 ljudi... - Zvjezdan je bio ponosni član naše obitelji, kad smo posljednji put razgovarali rekao mi je: “Predsjedniče, čuvajte Dinamo, čuvajte instituciju, to je naša utvrda i svi su pravi dinamovci ponosni na to”! Ganule su me te njegove riječi, za nas u Dinamu Zvjezdan će zauvijek ostati s nama, slava mu i hvala na svemu što je dao za klub – rekao je Dinamov predsjednik, Mirko Barišić. Dao nam je puno Miroslav Blažević bio je posebno vezan uz Zvjezdana, praktički ga je “izmislio”, dao mu je priliku na turneji po Australiji u zimi 1981. godine i sljedećih je sedam sezona “trojka” bila na Cvetkovićem leđima... - Zvjezdan je bio jedan od mojih najvažnijih igrača. Zamislite, on je jedini nogometaš iz te generacije na kojeg nikad nisam povisio glas! Zašto? Pa zato jer mi nikad nije dao priliku za to. Bio je samozatajan, pravi sportaš, jedan od ključnih ljudi u stvaranju zajedništva, jedinstva u momčadi i obiteljskoga ozračja. A bez toga nema ni pravih rezultata. Ovo je težak dan za sve nas, svakako najteži za Zvjezdanovu obitelj, a usuđujem se reći da sam ga, nakon njegove majke, najbolje poznavao. I zato vam kažem da svi možemo biti ponosni na našeg Zvjezdana – emotivan je bio Ćiro. Zagrebački gradonačelnik, Milan Bandić, bio je na svadbi Zvjezdanove kćeri Ive, bili su više od pukih poznanika... - Žalost je kad dijete ostane bez roditelja, a tragedija kad roditelj ostane bez djeteta! Ali, i ovaj skup ljudi ovdje mora utučenoj obitelji dati snagu, znajte da niste sami, Zvjezdan je zaslužio ovakvu počast – bile su Bandićeve riječi.      