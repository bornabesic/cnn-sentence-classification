Prije 13 godina ovaj je tandem žario i palio po Europi. Aílton je s 28 golova vukao Werder prema bundesligaškoj tituli, a naš Ivan Klasnić te je sezone 13 puta tresao protivničke mreže. Ovu subotu ponovno igraju skupa, i to za prijatelje Clemensa Fritza protiv prijatelja Pera Mertesackera u humanitarnoj utakmici u Hannoveru. A tamo su stigli na nesvakidašnji način - u helikopteru. Dvojac iz snova, kako su ih zvali, raspao se nedugo nakon osvajanja dvostruke krune u Njemačkoj. Aílton je otišao u Schalke i nikad to nije prebolio. - Puno sam plakao u mjesecima nakon odlaska. Uvijek sam se iznova pitao: "Zašto Schalke? Zašto Schalke?" - rekao je Brazilac. Ivanu je ta sezona također bila najbolja u karijeri. Nekoliko godina potom počeli su problemi s bubregom. Sada čeka treću transplantaciju i sate provodi na dijalizi svakih nekoliko dana, no i dalje je neumoran i ne odustaje od onoga što najviše voli - nogometa.