Foto: Getty Image/Guliver Image NAKON što je Monaco osvojio naslov francuskog nogometnog prvaka, postavlja se pitanje može li vodstvo kluba zadržati momčad na okupu, posebno 18-godišnjeg napadača Kyliana Mbappea. Europski velikani otimaju se za mlade zvijezde kluba iz Kneževine, a na meti ''bogatih udavača'' su i Tiemoue Bakayoko, Bernardo Silva, Thomas Lemar, Fabinho i Radamel Falcao. "Ne možemo zadržati najbolje igrače ako žele napustiti klub," priznao je vlasnik kluba, ruski milijarder Dmitri Ribolovljev. Ruski tajkun kazao je kako klub nema financijskih problema i da žele zadržati momčad na okupu, ali i dodao kako je nemoguće zadržati igrače kada se pojave s ponudama europskih velikana. "Nemamo problema s financijama i nismo prisiljeni prodavati igrače. Međutim, mi nismo Real Madrid ili Barcelona. Ne možemo ih zadržati ako žele otići. Ne želimo nikoga u klubu držati protiv njegove volje", kazao je Rus dodavši: "U biznisu moraš pratiti trendove. Ako ideš protiv tržišta ili trendova, uvijek izgubiš." Ribolovljev nije želio otkriti hoće li klub prodati u ovom trenutku možda i najtraženijeg svjetskog napadača Mbappea. Francuski mediji navode kako će njegova cijena sigurno biti oko 100 milijuna eura. "Ne znam koliko vrijedi Kylian. Je li to 100 milijuna eura ili više ? O tome će odlučivati klubovi koji ga žele angažirati", kazao je ruski tajkun. Ribolovljev je dodao kako je Monaco sličnu situaciju imao i u kolovozu 2015. kada je klub napustio Anthony Martial i otišao u Manchester United za 48 milijuna eura. "Nismo ga mogli zadržati. Martial je želio napustiti klub i otići u ManU. Svatko od nas ima svoj put. Ne možeš zadržati čovjeka protiv svoje volje", dodao je. Dio francuskih medija objavio je kako bi među prvima klub mogli napustiti veznjaci Tiemoue Bakayoko i Bernardo Silva. Navodno obojica sele u redove engleskog prvaka Chelsea koji bi za njih trebao platiti oko 80 milijuna eura.