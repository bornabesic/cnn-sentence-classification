ZDRAVKO MAMIĆ u nastavku suđenja na osječkom Županijskom sudu verbalno je napao zamjenika ravnateljice USKOK-a Svena Miškovića. Odbio je ući u sudnicu u nastavku suđenja zbog optužbe za kriminal u Dinamu i utaju poreza. "Sada ćemo razgovarati preko novina" odbrusio je i odbio ući.  Njegova odvjetnica Jadranka Sloković ga je smirivala, ali uzalud. "Smiješ se? Što se stalno smiješ, koji k...c", vikao je Mamić. Žalio se i da mu se uskraćuju prava. Vikao je na Miškovića koji je na hodniku razgovarao sa sucem Darkom Krušlinom, odvjetnicom Sloković, te tužiteljem Tonćijem Petkovićem. Odjurio je niz stepenice, a suđenje je počelo bez njega, svjedočenjem poreznice Ane Štimac koja je vodila porezni nadzor u Dinamu 2008. godine. Mamić od starta suđenja posebno nabrijan na Miškovića  Mamić je i na uvodnom saslušanju prije tjedan dana bio posebno nabrijan na Miškovića, a sudac Darko Krušlin mu je uzeo riječ. Mamić nam je kasnije vrlo uzbuđeno govorio o zamjeniku ravnateljice USKOK-a. Kazao je kako mu je pozlilo od njegovih riječi i prezentiranja stavki iz ugovora. Nakon čitanja optužnice pred sucem je kazao da si želi uperiti pištolj u glavu kada to čuje. "Došlo mi je da se ubijem kada vidim koje on termine koristi. To je jako gnjusno", smatra Mamić.  Podsjetimo, Zdravku Mamiću, Zoranu Mamiću, Damiru Vrbanoviću i porezniku Milanu Pernaru, sudi se zbog optužbe za izvlačenje 117 milijuna kuna iz Dinama i utaje 12 milijuna kuna poreza.