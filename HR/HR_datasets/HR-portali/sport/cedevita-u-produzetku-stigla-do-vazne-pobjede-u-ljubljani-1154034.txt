Košarkaši Cedevite nekoliko su se puta spašavali, radili preokrete i na kraju u produžetku došli do vrijedne pobjede na gostovanju kod Union Olimpije 94:92 (20:29, 25:20, 18:15, 20:19, 11:9) u utakmici 25. kola regionalne ABA lige. Košarkaši Olimpije imali su čak 14 koševa prednosti (64:50) u 27. minuti dvoboja, ali je momčad hrvatskog prvaka serijom 15:0 u 31. minuti uspjela doći do prvog vodstva (65:64), nakon prve četvrtine. No, uslijedilo je novo loše razdoblje, s mnogo pogrešaka igrača Cedevite pa je na krilima Amerikanca Brandona Jeffersona domaća momčad u 35. minuti ponovno imala osjetniju prednost od osam poena (75:67). Momčad Veljka Mršića smogla je snage za novi preokret i vodstvo 80:79 u 39. minuti. U neizvjesnoj završnici Cedevita je uspjela nadoknaditi tri koša zaostatka (80:83) u posljednjih 20 sekundi regularnog dijela te polaganjem Bilana na asistenciju Babića izboriti produžetak. U produžetku je Olimpija s dvije trice uspjela povesti 89:85, ali je Cedevita opet serijom 8:0 došla do konačnog preokreta i pobjede koja hrvatskom prvaku donosi drugo mjesto i prednost domaćeg terena u polufinalnom okršaju s Partizanom, ako u posljednjem kolu na svom terenu svlada FMP. Luka Babić je sa 18 koševa i sedam skokova bio najbolji igrač Cedevite. Miro Bilan je ubacio 15 koševa, Filip Krušlin 13, a Ra'Shad James 12. Olimpijin centar Nikola Janković također ima svoje zasluge za Cedevitinu pobjedu, iako je postigao 20 koševa uz 10 skokova i četiri asistencije, ali je na njegovim promašajima sa crte slobodnih bacanja (2/15) hrvatski prvak došao do preokreta. Brandon Jefferson je završio dvoboj sa 18 koševa, Uoči posljednjeg kola Crvena zvezda vodi s učinkom 23:1, Cedevita je druga sa 19:6, koliko ima i treći Partizan. Četvrta je Budućnost sa 17:7. Cibona je šesta (11:14), a Zadar je pretposljednji sa 8:16. Zadrani u ponedjeljak (21 sat) gostuju kod Karpoša i pobjedom mogu izbjeći posljednje mjesto koje onemogućava igranje u ABA ligi u sljedećoj sezoni.  