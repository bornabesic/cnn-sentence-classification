Ovo je velika pobjeda, znali smo što nas čeka i koliko je Rumunjska dobra. Više smo htjeli tu pobjedu od Rumunja, rekao je junak pobjede rukometaša Srbije u Rumunjskoj Petar Nenadić. Rukometaš Berlina zabio je u posljednjim sekundama za pobjedu svoje reprezentacije 23-22, gol koji bi vrlo lako Srbiju mogao odvesti na Europsko prvenstvo u Hrvatskoj iduće godine.  - Posljednji gol? A je*iga - rekao je srpski junak gotovo na rubu suza. No Nenadić je umalo bio tragičar Srbije. Gosti su 45 sekundi prije kraja utakmice imali napad kod rezultata 22-21, no Nenadić radi prekršaj u napadu i Rumunji zabijaju u kontri za 22-22. Srbija ponovno ide u napad, do kraja je 15 sekundi i gostima treba gol za pobjedu. Stvari su svoje ruke uzima Nenadić i zabija kroz obranu Rumunja, skida dres i trči u zagrljaj suigračima. A pogled na tablicu kvalifikacijske grupe 2 jasno otkriva koliko je ovaj gol važan. Nakon tri odigrana kola Bjelorusija, Rumunjska, koju vodi Xavi Pascual, i Srbija imaju po četiri boda dok je posljednja Poljska bez bodova, a u Hrvatsku idu dvije momčadi iz skupine. Poljaci su ujedno i najveće razočaranje kvalifikacija. Imaju tri čista poraza, a ovaj jučerašnji bio je šlag na tortu. Izgubili su od Bjelorusije 32-23 i daleko su od Eura u Hrvatskoj. I u ostalim skupinama bilo je jučer aktivno. Mađarska je prošla slično kao i Rumunjska, no njima je to napravila Danska. Vodili su Mađari na svom parketu gotovo cijelu utakmicu, ali Nagy najprije u napadu 'daje' loptu Landinu u ruke, a onda sekudnu prije kraja radi prekršaj za crveni karton i sedmerac Danaca. Eggert zabija penal za 25-25 i Danska može slaviti bod. Danska i Mađarska nakon tri kola imaju po 5 bodova, Nizozemska dva, Latvija je bez bodova. U skupini 3 Španjolska je uvjerljiva sa sve tri pobjede, dok je značajan korak prema EP-u jučer napravila reprezentacija BiH pobjedom protiv Finske u gostima 32-27. U skupini 4 Island je u problemima nakon poraza u Makedoniji. Kiro Lazarov (11 golova) i društvo pobijedili su 30-25 i skočili na prvo mjesto tablice sa četiri boda. Island je posljednji s dva boda. Skupinu 5 predvode Njemačka sa šest te Slovenija i Portugal s tri boda. U skupini 6 na vrhu je Švedska sa sve tri pobjede, a za drugo mjesto na EP-u bore se Slovačka, Rusija i Crna Gora, sve s dva boda. I posljednja je skupina 7 koja nudi velike okršaje Norveške i Francuske. Bez obzira na poraz u Norveškoj Francuzi su i dalje na vrhu, ali s jednakim brojem bodova kao Norvežani i Litavci, svi imaju po četiri. Belgija je posljednja bez boda. 