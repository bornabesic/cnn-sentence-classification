Kao da jedna nevolja nikad ne dolazi sama. Nakon što je naša muška teniska reprezentacija pomalo nesretno izgubila finale Davisova kupa – od trijumfa nas je dijelilo šest poena u Čilićevu meču s Del Potrom – sad imamo i nezadovoljnog Bornu Ćorića koji nikako ne može oprostiti izborniku Željku Krajanu što ga nije uvrstio u sastav za finale. Žao mi je da Borna ne shvaća – Pogodilo me to jako puno, ipak sam godinu i pol-dvije davao za to. Jako puno sam igrao, igrao sam svaki susret i dosta sam pridonio tome i onda kad je bila najveća scena, ja nisam bio u timu. Zamjeram mu sigurno, mislim da bi mu svatko zamjerio, pa tako i ja – kazao je Ćorić u razgovoru za Novu TV. No, je li Krajanov grijeh doista toliko velik? Što na sve to kaže izbornik? – Vidim da je Borna uvrijeđen, govori sve i svašta, ali šteta je što nema novinarskih potpitanja. Primjerice, da nam da odgovor na pitanje što bi se dogodilo da sam ga tako ozlijeđenog stavio u sastav, a potom nam se dogodi da se ozlijede Čilić ili Karlović – kazao je Krajan dodavši: – Nemam ništa protiv Borne, naravno. Pomagao sam mu i pomagat ću mu koliko mogu, ali mi smo svih ovih godina – svi: igrači, ja i cijeli stručni stožer – uvijek momčad i rezultat stavljali iznad pojedinca. Uvijek smo tražili najbolje putove za uspjeh. Zato smo i stigli do finala, iako gotovo nikad nismo zaigrali u najboljem sastavu. Na pitanje bi li danas napravio drugačije Krajan odgovara: – Morao sam povući taj potez. Žao mi je da Borna ne shvaća da sam na takvu odluku naprosto bio prisiljen. Iako Borna ne skriva ljutnju, njegova glavna poruka prilično je uvijena. – Nije mi jasno što je želio poručiti. Valjda to da, ako se ja ne maknem, njega će i dalje boljeti koljeno. Ne znam imaju li Borna i ljudi oko njega već nekog kandidata za mojeg nasljednika, no ja nemam razloga da se povučem. O tome odlučuju Savez i svi igrači, a nikako pojedinac – zaključio je Krajan. Nije korektno prema Škugoru Da Ćorić stane na loptu, uvidio bi da ovo što govori nije korektno ni prema Franku Škugoru (umjesto kojega je on valjda trebao biti u sastavu) koji se također stavljao na raspolaganje reprezentaciji kad god je trebalo. Istina, u ovoj finalnoj godini Škugor ima samo jednu pobjedu (protiv Belgije u paru s Dodigom), a Ćorić dvije (uz tri poraza), i to one odlučujuće protiv Belgijaca (s Coppejansom) i Amerikanaca (sa Sockom), ali ne kaže naš narod badava: u pobjedi se ne uzvisi, u porazu se ne ponizi. Bornu znamo kao velikog emotivca i velikog borca, zato ga i volimo, ali sve ima svoje granice...