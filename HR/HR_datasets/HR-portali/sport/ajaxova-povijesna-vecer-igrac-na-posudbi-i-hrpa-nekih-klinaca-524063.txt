Ajax večeras gostuje kod Lyona u uzvratu polufinala Europske lige, a već je jednom nogom u finalu budući da je slavio s uvjerljivih 4-1 u prvoj dionici. Malo tko se tome nadao, a Ajax je blizu prvog velikog trofeja još od 1995. godine kada je u finalu Lige prvaka pobijedio Milan s 1-0. Slavni nizozemski klub igra lijep nogomet i tu nema pogovora. No, cjelokupna situacija u klubu i na travnjaku poprima jednu drugačiju dimenziju znajući neke činjenice. A to je da Ajax nema prave zvijezde oko koje se gradi igra. Ne kao nekad kada su u redovima 'kopljanika' igrali Van der Sar, Blind, Rijkaard, De Boer, Seedorf, Edgar Davids, Overmars, tinejdžer Kluivert... Današnji Ajax sačinjen je od nekih novih klinaca i Chelseajevog napadača na posudbi! Etablirani član posade je Davy Klaassen (24), kapetan Ajaxa. On je vjerojatno i najveća zvijezda budući da je Ajaxov produkt, a za prvu momčad debitirao je u dobi od nepunih 19 godina. Tu je i Lasse Schöne (30) koji je u Ajax stigao 2012. godine. No, to je otprilike to. Ostatak momčadi nadolazeće su mlade zvijezde. I Bertrand Traore. A tko je on? Poznavateljima nogometne simulacije Fifa i navijačima Chelseaja Bertrand Traore vjerojatno je poznat otprije. Široj publici vjerojatno i nije. Čini se kako je na sceni prisutan oduvijek pošto je na internacionalnoj razini zaigrao s 15 godina, povezivan je s Chelseajem i prije nego što mu se priključio 2014. godine. No, tek mu je 21 godina. Krase ga lijepa tehnika i brzina što je i demonstrirao u prvom susretu protiv Lyona. Zabio je dva i asistirao te svoje ime postavio na liste uglednih nogometnih skauta diljem Europe. Može igrati na poziciji krila isto kao i na poziciji isturenog napadača. Krasi ga nos za gol i sposobnost da se nađe na pravom mjestu. Tu je i mladi Kasper Dolberg. Dečku je tek 19 godina, a ove sezone je zabio 21 gol u svim natjecanjima uključujući i pet golova u osam nastupa koje je započeo od 1. minute u Europskoj ligi. Pravi je talent, sjajan golgeter, prava 'devetka', solidno brz i staložen. Liverpool, Arsenal, Manchester United i brojni drugi europski klubovi strpljivo čekaju u redu na sjajnog mladog Danca i budite sigurni da će mu Ajax biti samo odskočna daska za bogatu karijeru. Ajax u svojim redovima ima nekoliko iskusnijih igrača poput Schönea, Westermanna ili Boera. No, to je to. Ostatak su iznimno talentirani klinci. Zapanjujući podatak je da je Peter Bosz protiv Lyona na travnjak poslao sljedeću četvorku u zadnjoj liniji - Kenny Tete (21), Jairo Riedewald (20), Davinson Sanchez (20) i Matthijs de Ligt (17). Prosjek godina bio je manji od 20 godina. I kamerunskom golmanu Andreu Onani tek je 21 godina, a tu je i sjajni mladi Justin Kluivert (18), sin legendarnog Patricka. Večeras će protiv Lyona tražiti prolaz u finale i samo ostaje pitanje je li ovako mlada momčad sposobna osvojiti neki veći trofej? Nije nemoguće, ali imajući u vidu da bi u finalu mogla igrati protiv Manchester Uniteda - teško. Ali nikad se ne zna... 