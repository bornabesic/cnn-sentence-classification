Nogometaši Atletico Madrida izborili su plasman u četvrtfinale Lige prvaka nakon što su u uzvratnom dvoboju osmine finala odigrali 0-0 protiv Bayer Leverkusena što je bilo dovoljno za prolaz nakon pobjede 4-2 iz prve utakmice. Bila je to zanimljiva utakmica u kojoj su gosti bili bliži pobjedi, ali je Atletico na vratima imao sjajnog slovenskog vratara Jana Oblaka koji je imao nekoliko fantastičnih obrana. Šime Vrsaljko je odigrao cijeli susret za Atletico, baš kao i Tin Jedvaj za goste. Atletico je u osmini finala bio bolji od Bayera i u sezoni 2014/15., no tada su Španjolci prošli dalje nakon izvođenja kaznenih udaraca. Nakon što je Bayer u prvom susretu izgubio 2-4 bilo je jasno kako će teško do plasmana u četvrtfinale. U povijesti Lige prvaka samo su dva kluba prošla dalje nakon što su u prvim dvobojima poraženi kod kuće. Ajax i Inter. Nizozemci su u polufinalu 1996. kod kuće izgubili 0-1 od Panathinaikosa,  no u Ateni su slavili 3-0. Inter je u osmini finala 2011. godine na San Siru izgubio od Bayerna 0-1, ali je u Munchenu pobijedio 3-2. Međutim, 'apotekari' su predvođeni novim trenerom Tayfunom Korkutom odigrali hrabro i otvoreno. U većem dijelu utakmice bili su i bolji. Bayer je već u 4. minuti imao lijepu priliku, no Volland je pucao pored gola. U 21. minuti opasno je zaprijetio i Hernandez, a u 27. minuti i Baumgartlinger. Prvu pravu priliku Atletico je imao u 38. minuti. Griezmann je majstorski asistirao za Correu, koji je izbio sam pred gostujućim vratarom, ali je njegov udarac Leno sjajno zaustavio. U 40. minuti opasno je pucao i Koke, no njemački vratar je ponovo bio odličan. U 57. minuti veliku priliku imao je i Griezmann koji je pokušao lobom svladati Lena, ali je bio neprecizan. Najbolju priliku na utakmici imao je Bayer u 68. minuti kada su u istoj akciji čak tri igrača mogla zatresti mrežu, no Oblak je bio nesavladiv. Prvo je Brandt izbio sam ispred slovenskog vratara, no Oblak je obranio njegov udarac, lopta se potom odbila do Vollanda koji je imao dva pokušaja, no Slovenac je zaustavio oba njegova udarca, a potom je pucao i Hernandez, ali pored gola. Oblak je spašavao svoja vrata i u 80. minuti nakon Kamplova udarca s ruba kaznenog prostora. Atletico je izborio četvrto uzastopno četvrtfinale, dok je Bayer zadnji put ušao među osam najboljih 2008. ATLETICO MADRID - BAYER LEVERKUSEN 0-0 MADRID. Stadion Vicente Calderon - 54,900 gledatelja; Sudac: Sergej Karašev (Rusija); Žuti kartoni: Gimenez, Gaitan / Jedvaj, Baumgartlinger ATLETICO MADRID: Oblak - Vrsaljko, Gimenez, Godin, Lucas - Saul Niguez, Partey, Koke, Carrasco (od 71. Savić)  - Griezmann, Correa (od 64. Gaitan) BAYER LEVERKUSEN: Leno - Hilbert, Jedvaj, Dragović, Wendell - Kampl, Baumgartlinger - Bellarabi, Volland, Brandt (od 78. Bailey) - Hernandez (od 81. Mehmedi) >>Monaco izbacio Manchester City, Subašić sjajnim obranama pomogaou velikom uspjehu! 