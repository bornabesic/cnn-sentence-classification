Vaterpolisti dubrovačkoga Juga osvojili su europski Superkup svladavši na svom plivalištu u Gružu talijansku Bresciju s 10:4 (2:0, 2:0, 3:0, 3:4)  pa je dubrovački klub ove sezone osvojio rekordnih pet trofeja.  Jugaši su s lakoćom osvojili Superkup, natjecanje u kojem se sastaju pobjednik Lige prvaka i Eurokupa, a kolika je bila njihova dominacija svjedoči i činjenica da je Brescia prvi gol postigla tek u prvoj minuti zadnje četvrtine i to kada je hrvatski prvak već vodio sa 7:0.  Kod Juga je Luka Lončar zabio tri gola, Felipe Perrone je dao dva, a Hrvoje Benić, Paulo Obradović, Marko Ivanković, Javier Garcia i Loren Fatović po jedan gol, dok su strijelci za Bresciju bili Muslim, Presciutti, Ubović i Manzi.   Ove sezone su vaterpolisti Juga osvojili sva natjecanja u kojima su nastupili - hrvatsko prvenstvo i Kup, regionalnu ligu i Ligu prvaka, te sada Superkup. Jug je Superkup osvojio i 2006. godine, a od hrvatskih klubova najviše ima zagrebačka Mladost (3).