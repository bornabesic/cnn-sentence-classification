Košarkaši Cedevite i Cibone večeras doma igraju utakmice koje predstavljaju posljednju priliku da ostanu u Europi. I dok je za Cibonu utakmica s Oostendeom (20.30) posljednji vlak za prolaz u sljedeći krug Lige prvaka, dvoboj s Albom za Cedevitu (19) posljednji je vagon posljednjeg vlaka za prolaz u četvrtfinale Eurokupa. Pobjeda kao terapija Nakon početnih 0-3, cedevitašima ni pobjeda nad Berlincima ne bi jamčila jer za prolaz dalje morali bi još pobijediti i Unicaju u Zagrebu i Valenciju u gostima. – Ako izgubimo, onda nećemo više imati izgleda. Nakon tri poraza u nizu pobjeda bi djelovala terapeutski. I kao klub i kao pojedinci moramo ostaviti bolji dojam – kazao je Cedin trener Veljko Mršić i najavio bolje dane za svoj sastav: – Sada nam dolazi lakše razdoblje od prethodnog. U ponedjeljak smo putovali u Zürich, u utorak nastavili u Malagu gdje smo u srijedu igrali utakmicu. U četvrtak navečer smo se vratili, a u petak su četiri prvotimca igrala protiv Alkara. U subotu smo nešto napravili, već u nedjelju igrali protiv Krke te u utorak otputovali u Berlin. Tamo smo u srijedu igrali utakmicu, a u četvrtak se vratili. Već u petak putovali smo u Split gdje smo u subotu igrali nakon čega smo se vratili istu večer u Zagreb da bi u nedjelju navečer igrali u Novom Mestu. I kako da mi, bez treninga, popravimo obranu koja nam nije bila dobra. Cibona ovisi i o drugima Na identične probleme žali se i Damir Mulaomerović čijoj Ciboni nije dovoljno da pobijedi belgijskog gosta, već se mora poklopiti i niz drugih rezultata, a jedna je od formula da u susjednoj skupini izgube Oradea, Kataja i Saratov, a da Makabi Rishon pobijedi. – Volio bih da prođemo u sljedeći krug i da odmjerimo snage s jakom momčadi. Ako pak ne prođemo, igrali bismo Fibin Europe Cup, a dobra je stvar što se više ne igra po skupinama, već je sada eliminacijski sustav. Da sam znao da će biti ovako naporno, ja bih predložio vodstvu kluba da ne igramo jedno natjecanje, ponajprije Europu. Ovako i mi i Cedevita previše putujemo i nemamo vremena za treniranje što smo platili plasmanom u Prvenstvu Hrvatske. Osim toga, ta tri natjecanja igramo s tri različite vrste lopti – kazao je Mulaomerović pohvalivši kolegu sa suparničke klupe Darija Gjergju: – Gjergja je odličan trener koji vodi klub s ozbiljnim budžetom. U njegovu sastavu je i Kuridža koji bi igrački bolje prošao da je ostao kod nas, no on je od nas otišao iz financijskih razloga.  