Rijeka još nije niti podigla pehar namijenjen prvaku Hrvatske, a nekoliko njihovih igrača već je 'promijenilo' sredinu. Počeli su standardni transfer tračevi, ovaj je zakotrljao portugalski list Record koji tvrdi kako lisabonski velikan Sporting želi dvojicu majstora s Rujevice. Riječ je o veznjacima Josipu Mišiću te Filipu Bradariću za koji su spremni platiti ogroman novac, a u priči se provlači interes za stopera Josipa Eleza te napadača Marija Gavranovića. Prethodne zime Bradarić je bio povezivan s engleskim premierligašem WBA-om, ali poslije šampionske sezone u kojoj je postao i član reprezentacije Ante Čačića, njegova cijena raste sve više i više. Da Sporting mora tražiti nove veznjake te da će imati novca, svjedoči i informacija kako planiraju prodati svog sjajnog veznjaka Williama Carvalha za 45 milijuna eura. Navodno je niz engleskih klubova zainteresirano za reprezentativca Portugala, prije svih Benitezov Newcastle koji je odmah spreman platiti odštetu. Njegovim odlaskom, Sporting je prisiljen na reakciju, pa stoga i naslovnica spomenutog Recorda 'grmi s naslovom': - Sporting napada u Hrvatskoj!