Odlučujuću utakmicu prvenstva u kojoj bi Cibalia trebala uzeti barem bod da bi Dinamo imao teoretske šanse za naslov, a sva tri da bi one bile realne, Vinkovčani će igrati bez 11 igrača! Od prije se znalo da su im kartonirani Baša, Čuljak, Matija Mišić, Tomašević i Zgrablić, a sad su ostali bez još petorice ozlijeđenih (Crnčević, Romić, Šimunac, Ivkić i Mastelić) te Vitaića, kojem je potreban predah uoči odlučujuće utakmice za ostanak protiv Lokomotive. A kada pretposljednjoj momčadi HNL-a uzmete 11 igrača, onda znate kakvi su im izgledi u dvorištu kod najbolje momčadi. Zapravo, ako ćemo realno, Cibalia je ovu utakmicu, točnije, bodove s ove utakmice, davno prekrižila, pa je treneru Bartoloviću u prvom planu posljednje kolo protiv Lokomotive, utakmica koja za njih ima značenje kao ova večerašnja Riječanima. - Pokušat ćemo im zakomplicirati priču, ali oni su apsolutni favoriti. Remi bi bio senzacija, pravo čudo. Važno je samo da odigramo dobro i da se ne osramotimo. Veseli nas pun stadion, svakom igraču je to pravi doživljaj, uostalom zbog tih punih tribina se i igra - rekao je Mladen Bartolović. Čini se, dakle, da se Cibalia praktički unaprijed predala, no nije ni čudo budući da je Ivajlo Petev jučer izjavio ovo: - Prvenstvo je gotovo, Rijeka je prvak, mi moramo izvući pouke iz ove sezone i analizirati svoje pogreške.