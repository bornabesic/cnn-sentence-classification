Posebna poslastica trodnevnog skijaškog spektakla u Zagrebu ove će godine biti središnja proslava 50. godišnjice od prve ikad održane utrke Svjetskog skijaškog kupa, koja se dogodila 5. siječnja 1967. godine u Berchtesgadenu. Proslava „Zagreb slavi 50 godina Svjetskog kupa“ dogodit će se uoči tog datuma, 4. siječnja, a vrhunac će biti revijalna utrka ukupnih pobjednika Svjetskog skijaškog kupa. Iako skijaške legende svake godine dolaze u Zagreb u sklopu utrka Audi FIS Svjetskog skijaškog kupa „Snow Queen Trophy“ i voze humanitarnu utrku legendi, ove godine to je ipak posve druga priča, a ponajviše zbog toga što će se voziti u samom centru. – Mislim da će to doći kao ‘šlag na tortu’ za skijanje. Bit će spektakl, show u centru grada, šampioni, glazba, sve pod svjetlima reflektorima. Poput nekog koncerta! Sjajno, jako mi se to sve sviđa! – kaže Tina Maze, najveća slovenska skijašica, na ideju da će se ova revijalna utrka voziti u Bakačevoj ulici. Jednako kao i Slovenka, oduševljeno je i svih 18 velikana koji će se spuštati od rotora kod zagrebačke katedrale do Trga bana J. Jelačića. Među njima će biti i prvi pobjednici Svjetskog kupa Jean-Claude Killy i Karl Schranz, zatim rekorderi po broju osvojenih Velikih globusa Annemarie Moser-Pröll (6) te Marc Girardelli i Marcel Hirscher (po 5). – Mislim da je ideja genijalna, čudim se što se prije netko toga nije sjetio – kaže naš Ivica Kostelić, koji će, kao i njegova sestra Janica, isto voziti Bakačevom. Ostali ukupni pobjednici Svjetskog kupa koje ćemo vidjeti su Pernilla Wiberg, Petra Kronberger, Alberto Tomba, Tamara McKinney, Andreas Wenzel, Michele Jacot Herry, Lise-Marie Morerod, Michaela Dorfmeister, Renate Götschl i Nicole Hosp. Utrka počinje u 19.45 sati, a staza će se na početku sastojati od starih povijesnih vrata, a završiti novim vratima. Isto tako, svaki natjecatelj nastupit će u skijaškom kombinezonu iz svojeg razdoblja. Samoj utrci prethodit će izvlačenje brojeva za muški slalom koji se vozi dan kasnije te defile organizatora Svjetskog skijaškog kupa od 1967. do 2017. – Ovakva utrka u centru grada sjajna je ideja jer se tako skijanje približava ljudima. Ovo je prilika da svi zajedno uživamo, i publika i mi bivši pobjednici Svjetskog kupa – govori Petra Kronberger. A nakon što utrka završi, uživat će i najmlađi. Naime, već sljedeći dan na istoj skijaškoj stazi u Bakačevoj ulici od 5. do 15. siječnja bit će otvoreno skijalište za građanstvo sa školom skijanja za djecu u okviru kampanje Međunarodne skijaške federacije “Bring Children to the Snow”. Posljednjeg dana, 15. siječnja, obilježit će se na toj istoj stazi i FIS-ov World Snow Day. – Bit će zabavno i lijepo na ovako efektan način obilježiti tu veliku proslavu. No za mene je još važnije ono što će biti poslije, a to je da će ta staza sljedećih 10-ak dana ostati za klince, koji će se tako moći susresti sa zimskim radostima u centru velegrada, što mislim da nema nijedan grad u svijetu – poručila je Janica Kostelić. 