Baš je prolazio turbulentan tjedan, tako se barem nadao Hajdukov predsjednik Ivan Kos jer je zadovoljno potpisao ugovor s nasljednikom Marijana Pušnika, španjolskim trenerom Joanom Carrillom, kad ono nove nevolje. Naime, Kos je policiji prijavio prijetnje smrću. Izgledala je to prava drama na Poljudu, Kos je na razgovor primio Ivana Vojkovića, oca Hajdukova prvotimca Frane, ali poslovni sastanak na kojem je bio i Boško Anić, koji predstavlja agenciju u kojoj je Frane Vojković, nije završio baš lijepo. Navodno je Vojković tražio raskid ugovora, nezadovoljan je statusom, želio je da Hajduk njegova sina pusti uz obvezujuću odštetu, koja klubu pripada po propisima krovnih nogometnih organizacija, a Kos nije htio razgovarati na taj način, odnosno kazao mu je da nema osnova za raskid s obzirom na to da Hajduk prema igraču izvršava sve obveze. Nije pristao ni na mogućnosti povećanja Vojkovićevog ugovora, koji trenutačno prima desetak tisuća kuna mjesečno, a ima ugovor još tri i pol sezone. Uglavnom, riječ na riječ, spominjano je u tom razgovoru i to da je obitelj Vojković na liječenje sina, koji je dugo bio ozlijeđen, potrošila 200 tisuća eura, a Hajduk nije u to uložio ni eura, da bi na kraju sve završilo prijetnjama. Prema nekim informacijama, između Hajdukova predsjednika i Vojkovićeva oca, koji je Kosa nekoliko puta udario po ramenu i govorio "vidjet ćeš ti, vidjet ćeš" stao je Anić, pokušavao smiriti strasti, ali bilo je kasno za normalan razgovor. Da nije bilo Anića, kazuju svjedoci, tko zna kako bi sve završilo. Inače, Kos je nakon prijetnje otvorio vrata ureda, rekao Vojkoviću da iziđe, pa su nemiloj sceni nazočile Hajdukove tajnice, sportski direktor Mario Branco, pomoćnik mu Saša Bjelanović... – Fizički i verbalno, uz prijetnje smrću, nešto nakon 10 sati u svojem uredu napadnut je predsjednik Hajduka Ivan Kos. Predsjednika Uprave napao je tijekom sastanka roditelj jednog prvotimca, koji je bio u pratnji dvojice suradnika, od kojih se jedan predstavio kao zastupnik igrača – između ostalog, napisao je službeni Hajduk. Djelatnici splitske policije obznanili su da je riječ o verbalnom napadu, odmah po Kosovoj prijavi krenuli su u akciju i uskoro je Vojković uhićen i započelo je kriminalističko istraživanje. Iskaz je dao i Anić, a napad na Kosa odmah je osudio i Nogometni sindikat. Nema opravdanja za prijetnje. Vojković, kao i svaki drugi roditelj i zastupnik igrača, ima pravo biti nezadovoljan ili zadovoljan. Frane je zaista prošao pravu kalvariju, dugo se liječio, tragao za liječnicima u inozemstvu i očito su tati Ivanu sada popustili živci, ali način na koji je tražio neku svoju pravdu nije dobar. 