Vardar je prvi put u povijesti osvojio rukometnu Ligu prvaka! Makedonci su do naslova došli na dramatičan način u Kolnu svladavši PSG sa 24:23. Pobjednički gol zabio je naš Ivan Čupić u posljednjoj sekundi susreta i tako postao heroj momčadi. Fantastičan turnir odigrao je i Luka Cindrić. U subotu je Cindrić sa sirenom odveo Vardar u finale, a večeras je junak postao Čupić postigavši pobjednički pogodak u posljednjim trenucima susreta. Vardar je mogao i mirnije do pobjede, no Timur Dibirov je 40 sekundi prije kraja promašio udarac s krila za plus dva. Njegov promašaj otvorio je priliku Parižanima da izjednače, a to je uspio Daniel Narcisse golom šest sekundi prije kraja susreta. Za oba sastava bilo je to prvi finale Lige prvaka. Vardar je ove sezone slavio i u SEHA ligi, a dodajmo kako su i rukometašice Vardara igrale finale Lige prvakinja, ali su nakon produžetaka izgubile od mađarskog Gyora. Vardar je bolje ušao u susret i u prvih 20 minuta u dva navrata je imao i tri gola razlike (5:2, 7:4). Međutim, PSG je do kraja prvog dijela nadoknadio zaostatak, a potom i prešao u vodstvo (12:11). Prvo poluvrijeme obilježile su obrane i sjajni vratari. Thierry Omeyer je na vratima pariškog sastava sakupio sedam, dok je Arpad Šterbik na suprotnoj strani imao šest obrana. Vardar je bolje ušao i u nastavak susreta. U 43. minuti skopski sastav je ponovo imao tri gola prednosti (20:17). No, Francuzi su se još jednom vratili i osam minuta prije kraja susreta su izjednačili na 21:21. Vardar je potom pobjegao na dva gola prednosti (23:21), ali PSG je uspio izjednačiti, a za 23:23 zabio je Narcisse šest sekundi prije kraja susreta. Kada se već činilo kako će utakmica otići u produžetak ukazao se Čupić zabivši za pobjedu. Bio je to njegov treći gol na utakmici. Tri gola zabio je i Luka Cindrić, dok je Timur Dibirov sa sedam golova bio najefikasniji kod Vardara. U redovima francuskog sastava najefikasniji su bili Nikola Karabatić s pet golova, Narcisse i Mikkel Hansen su zabili po četiri gola, dok je Omeyer sakupio 14 obrana.