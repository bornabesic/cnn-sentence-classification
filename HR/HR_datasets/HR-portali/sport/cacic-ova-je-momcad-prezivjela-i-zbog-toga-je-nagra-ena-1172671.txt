Hrvatska nogometna reprezentacija sastavljena uglavnom od debitanata izborila je pobjedu u prijateljskom susretu protiv Meksika (2:1). Za dvoboj u Los Angelesu izbornik Ante Čačić  nije mogao računati na veću standardnih reprezentativaca zbog klupskih obveza. No, igrači kojima je Čačić ukazao povjerenje pokazali su da Hrvatska, premda prvi put igrali zajedno, ima sjajne nogometaše. - Meksikanci nas nisu podcijenili. Možda smo ih iznenadili u prvom poluvremenu gdje smo imali kvalitetnu čvrstinu, bili smo agresivni, a na terenu je sve to dobro izgledalo. U drugom dijelu je Meksiko igrao bolje, ali nedovoljno za preokret. Pokazali smo da i u ovakvoj selekciji imamo talentirane igrače s mnogo potencijala - rekao je hrvatski izbornik. Hrvatska je pobijedila bez najvećih zvijezda, a strijelci za našu vrstu bili su Duje Čop i Fran Tudor. - Neizmjerno sam sretan upravo zbog ovih igrača koji su pokazali da su s pravom došli ovdje. Ušutkali smo nevjerne Tome koji su nas ispratili iz Hrvatske sa skepsom. Priliku su dobili igrači iz klubova koji rijetko imaju takvu čast obući hrvatski dres, i pokazali su s kakvom strašću nose taj dres. - Nažalost, nismo mogli dovesti najbolje igrače, ali ova je momčad preživjela i zbog toga je nagrađena - istaknuo je Ante Čačić, te se osvrnuo i na meksičku reprezentaciju koja je u Los Angeles došla u najboljem sastavu: -  Dobra su momčad. Posebno su opasni po krilima , ali ovaj ih poraz neće uzdrmati.