Futsal Dinamo je u dramatičnoj utakmici nakon produžetaka svladao Split Tommy u Kutiji Šibica s 3:2 i izborio majstoricu koja će se sljedeći tjedan odigrati u Splitu. U pravom trileru Plavi su slavili nakon produžetaka. Utakmica je počela sjajno za goste koji već u drugoj minuti susreta dolaze u vodstvo preko Sutona. Razdoblje je to u kojem su se Plavi slabo snalazili, a Split držao utakmicu pod kontrolom. Rezultat se nije mijenjao do kraja poluvremena, s malo šansi na obje strane kada je na terenu uspostavljena ravnoteža. U drugom dijelu, gledali smo sasvim drugačiju utakmicu. Dinamo je zadominirao susretom i teško je nabrojati u jednom članku što su sve uspjeli promašiti. Stative, udarci tik uz vratnicu i sjajni Žarko Luketin na golu gostiju držali su Split Tommy na životu. Ipak, u 34. minuti Hrvoje Penava je nakon jedne kontre zaobišao golmana i zabio pored nemoćnog vratara. Na vjetru ludila s tribina, dvije minute kasnije Matej Horvat dovodi plave u vodstvo sjajnim udarcem na drugu stativu. Stvari su izgledale sjajno za plavu ekipu, i dalje su stvarali šanse ali i promašivali, a Split Tommy je to kaznio na najdramatičniji način. Gosti su uveli golmana-igrača, ali to im se nije isplatilo do same završnice. Semafor je pokazivao da ima samo dvije sekunde do kraja susreta, Tommy je brzo izveo korner i pronašao u sredini Sutona koji malo prije nego će se sirena oglasiti šokira dvoranu i zabija za izjednačenje. To je značilo kako ćemo gledati produžetke. U njima smo gledali podjednak susret u kojem nijedna ekipa nije htjela mnogo riskirati. Ipak, u 45. minuti Kristijan Čekol poslije povratne lopte iz prekida zabija kroz Luketina i dovodi tribine u trans. Futsal Dinamo kontrolirao je utakmicu do samog kraja, a tek su u posljednjim sekundama susreta Splićani ozbiljno zaprijetili, ali najprije je sjajan blok, pa odličan Goran Škorić, sačuvao Dinamovu mrežu. Ovakav rezultat znači kako će se u utorak ili srijedu odigrati odlučujuća treća, utakmica. Pobjednik tog susreta izborit će finale Prvenstva Hrvatske u koje se već plasirao zagrebački Nacional.