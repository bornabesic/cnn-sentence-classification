Trener svih trenera, najuspješniji hrvatski nogometni izbornik Miroslav Blažević (82), često je znao podbosti aktualnoga šefa reprezentacije Antu Čačića. Danas, uoči jedne od najvećih Antinih utakmica, Blažević mu šalje jak vjetar u leđa. – Vjerujem Čačiću da će dobro pripremiti momčad za utakmicu s Ukrajinom, vjeruje mu i puk, i on to osjeća, što je za izbornika neobično važno. Čačić je očito jako svjestan težine te komunikacije s narodom, koji mu je očito sklon. I Čačić je svjestan odgovornosti koju nosi njegov posao – kaže Ćiro. Ševa nije bio u Zagrebu Ne bojite se utakmice protiv Ukrajinaca, neusporedivo lakše od one iz vaše ere? – Ma vraga se ne bojim! Moraš se bojati svakoga, jer ako se ne bojiš, ako si prepotentan, odeš lako u pm! Mandžukić na krilu? – Držim da je to dobar izbornikov potez. Je li trebalo zvati Srnu? – Nemojte me uvlačiti u priče o sastavu, to je Čačićev posao i ne želim suflirati. O Srni ću samo reći da još nije smio otići iz reprezentacije – naglašava Blažević. Ćiro je četiri puta vodio hrvatsku reprezentaciju protiv Ukrajine: u kvalifikacijama za EP 1996. te u dramatičnim dodatnim kvalifikacijama za SP 199., kada je goropadne Ukrajince u životnoj formi predvodio njihov današnji izbornik Ševčenko. – Naša je sreća bila što ga u Zagrebu nije bilo, čekao nas je u Kijevu – prisjeća se Ćiro i dodaje: – Uoči tih utakmica gledao sam srazove Dinama iz Kijeva i Barcelone u Ligi prvaka, kada su Ukrajinci u dvije utakmice utrpali Barci sedam komada! Bio sam zabrinut, preplašen, ali sam, želeći osokoliti svoje igrače, najavio: “Fasovat će Ukrajinci dva komada!”. Bazen s morskim psima I pogodio je: u Zagrebu je bilo 2:0, pogocima Slavena Bilića i Gorana Vlaovića. – Zašto sam uvijek sam naglašavao važnost trenera? Pogledajte ovaj slučaj: Šuker se u toj utakmici stalno nalazio u sendviču, između dvojice ukrajinskih stopera pokraj kojih nije mogao doći do zraka. Tada sam mu naredio da se povuče prema sredini igrališta i ostavi tu dvojicu braniča, koji su odjednom čuvali zrak. I taj genijalni Šuker upravo je iz sredine dao takav pas Vlaoviću da je Goran samo morao potrčati za loptom i zabiti gol – prisjeća se Ćiro jedne od svojih najvećih utakmica. Uoči uzvrata u Kijevu ipak ste opasno visili? – Domaćini u Kijevu su nas bili odveli na neki bazen s morskim psima. I moj predsjednik Mikša tom mi je zgodom zaprijetio: “Ćiro, ispadneš li, ideš morskim psima u bazen!”. A sve je skuhao onaj mudrac Mamić. Poslao je Mikši svoga izaslanika Ognjena Naglića s idejom da reprezentaciju, ispadnemo li, preuzme Josip Kuže, a Milan Šulentić uskoči na Srebrićevo mjesto. I Mikša to popuši! Tako su pokojni Kuže i Šulentić putovali s nama u Kijev, ne znajući da nemaju šanse jer je Tuđman vjerovao samo meni – ističe Blažević. Koju godinu nakon ukrajinske drame, nakon što je napustio hrvatsku reprezentaciju, Ćiro Blažević trebao je postati izbornik Ukrajine. – Da, bio sam u Kijevu na pregovorima i s predsjednikom saveza Surkisom sam sve bio dogovorio, ali, praveći se džentlmen, nisam ništa potpisao. Surkis mi je već bio pokazao najmodernije instalacije za trening, sve je bilo pripremljeno da preuzmem njihovu reprezentaciju, ali tada se pojavio legendarni igrač Oleg Blohin, tada njihov ministar sporta, i sam sebe postavio je na mjesto izbornika. Kolika ste primanja trebali imati u Kijevu? – Milijun dolara! Godišnje? – Ma samo da dođem! – zaključio je Ćiro Blažević. >>Jose Mourinho stigao u Zagreb! Želi dogovoriti transfer hrvatskog reprezentativca >>Način na koji je Čačić izabran ispod svakog je nivoa, a Šukera mi je žao... 