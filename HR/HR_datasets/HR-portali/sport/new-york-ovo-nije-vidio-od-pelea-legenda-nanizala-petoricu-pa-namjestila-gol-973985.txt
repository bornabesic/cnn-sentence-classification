Screenshot: Twitter OSVOJIO je europski i svjetski naslov sa Španjolskom, a sa Zaragozom, Valencijom, Barcelonom i Atleticom sve klupske trofeje. Jesen karijere zadnje tri godine provodi u Americi, ali tamo ne čeka penziju, nego briljira. David Villa u 35. godini za New York City u MLS-u igra kao mladić i zabija neke od naljepših golova u karijeri. Prošle sezone proglašen je MVP-om lige, a ove je na dobrom putu da opet uzme naslov. U 14 kola postigao je osam golova, a tri namjestio. Kao što vidite po podsjetnicima u ovom tekstu, već smo popratili Villine fantastične golove u Americi, a sada pogledajte njegovu ništa manje impresivnu asistenciju za gol suigraču Harrisonu. Primio je loptu na lijevoj strani suparničke polovice, leđima okrenut golu i okružen s dva protivnika. Ali, oslobodio se njih, nakon čega dribilingom u trku prolazi još tri igrača New England Revolutiona koji su putem popadali kao čunjevi, te kao na pladnju servirao Harrisonu za gol. Kultni Yankee Stadium majstoriju poput Villine nije vidio još otkako je na istom mjestu prije 40 godina za New York Cosmos igrao Pele.