Nakon minimalnog poraza u Frankfurtu od RN Löwena, rukometaši PPD Zagreba u srijedu u Varaždinu dočekuju Kielce, aktualne osvajače Lige prvaka. – Baš igramo s njima u nezgodno vrijeme. Naime, imaju dva vezana poraza u elitnoj skupini Lige prvaka i sigurno je da će se protiv nas pokušati izvaditi iz krize – misli Tin Kontrec, kružni napadač “plinara”, dodajući: – Morat će se ipak vaditi negdje drugdje. Hoće li igranje u Varaždinu biti hendikep? – Mislim da neće. Već smo tu igrali dosta utakmica tako da smo se naviknuli na parket i atmosferu. Koliko čujem, dvorana će biti ispunjena do posljednjeg mjesta. Ipak je ovo prva, povijesna utakmice Lige prvaka u ovom baroknom gradu – istaknuo je Kontrec. Silvio Ivandija, trener “plinara”, na raspolaganju ima gotovo kompletnu momčad. Nedostaju tek Domagoj Pavlović koji se oporavlja nakon operacije te Darko Cingesar koji je ozlijeđen. – Zlatko Horvat imao je problema sa skočnim zglobom, ali bit će spreman za srijedu, kao i Tonči Valčić koji je bio virozan – istaknuo je Ivandija. U klubu su pak organizirali navijački autobus. Autobus će krenuti u srijedu 16. studenog u 16 sati iz Puljske ulice (u blizini Kutije šibica), a svi zainteresirani za ovaj transport trebaju se javiti najkasnije do utorka 15. studenog u 15 sati na email info@rk-zagreb.hr. Zanimljivo da mjesto u autobusu ne znači i mjesto u dvorani. Jer klub se obavezuje samo na besplatan prijevoz. Kapacitet autobusa je 50 mjesta.  