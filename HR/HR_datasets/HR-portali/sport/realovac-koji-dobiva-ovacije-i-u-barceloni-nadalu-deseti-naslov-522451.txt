Nakon što je nedavno deseti put slavio u Monte Carlu, španjolski tenisač Rafael Nadal po deseti put je osvojio i turnir u Barceloni. Bivši najbolji tenisač svijeta i deklarirani navijač madridskog Reala u finalu je pobijedio Austrijanca Dominica Thiema 6-4, 6-1. Nadalu je to bio ukupno 71. naslov u karijeri pri čemu deseti u Barceloni gdje je slavio i prošle godine, zatim tri puta od 2011. do 2013. godine, te pet puta od 2005. do 2009. Njegovu dominaciju u Real Club de Tenis Barcelona prekidali su sunarodnjak Fernando Verdasco (2010.) i Japanac Kei Nishikori (2014. i 2015). Španjolac je u Monte Carlu postao prvi tenisač koji je u 'open eri' na jednom turniru pobijedio deset puta, a sada je to ponovio i u Barceloni. Novu priliku za 'decimu' imat će  uskoro i na Roland Garrosu gdje je također pobijedio devet puta. 