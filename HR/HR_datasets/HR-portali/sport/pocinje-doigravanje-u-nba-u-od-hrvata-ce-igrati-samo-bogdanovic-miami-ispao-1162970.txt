Košarkaši Miamija svladali su u posljednjoj utakmici osnovnog dijela NBA sezone Washington sa 110-102, ali im to nije bilo dovoljno za plasman u doigravanje, jer je Chicago svladao Brooklyn sa 112-73, a Indiana je bila bolja od Atlante sa 104-86, a Heatu je za proboj među osam najboljih momčadi Istočne konferencije trebao poraz jedne od dvije spomenute momčadi.  Boston je pobjedom nad Milwaukeejem 112-94 osvojio prvo mjesto na Istoku, a Toronto je svladao aktualne prvake u Clevelandu sa 98-83 pa Cavsi u doigravanje ulaze sa četiri uzastopna poraza i prvi put sa drugog mjesta na Istoku otkako se u grad vratio LeBron James. Od hrvatskih košarkaša posljednjeg su dana aktivni bili Mario Hezonja i Bojan Bogdanović, a Dario Šarić je propustio gostovanje u New Yorku iz preventivnih razloga, jer je osjetio bol u lijevoj peti. Hezonja je u pobjedu Orlanda nad Detroitom ugradio osam koševa i 11 skokova uz jednu asistenciju za 23 minute u igri. Bogdanović je za Washington u Miamiju odigrao 19 minuta te postigao sedam koševa uz po jedan skok i asistenciju. Na Zapadu je jedina dilema bila tko će u srazu LA Clippersa i Utah Jazza u prvom krugu doigravanja imati prednost domaćeg terena. Clippersi su sačuvali prednost pobijedivši Sacramento sa 115-95 pa Jazzu pobjeda nad San Antoniom 101-97 nije donijela ništa osim dodatne doze samopuzdanja uoči početka borbe za naslov. Doigravanje za NBA prvaka započinje u noći sa subote na nedjelju, a od hrvatskih košarkaška gledat ćemo samo Bogdanovića. Parove prvog kola na Istoku čine: Boston (1) - Chicago (8), Washington (4) - Atlanta (5), Toronto (3) - Milwaukee (6), Cleveland (2) - Indiana (7). U prvom krugu doigravanja na Zapadu sastaju se: Golden State (1) - Portland (8), LA Clippers (4) - Utah (5), Houston (3) - Oklahoma City (6), San Antonio (2) - Memphis (7). Prve večeri bit će odigrane prve utakmice u parovima Cleveland - Indiana, Toronto - Milwaukee, San Antonio - Memphis i LA Clippers - Utah, a u noći s nedjelje na ponedjeljak započet će serije Boston - Chicago, Washington - Atlanta, Golden State - Portland i Houston - Oklahoma City.  NBA rezultati, 12.4. Miami - Washington       110-102 (B. Bogdanović 19 min, 7 k, šut 3/8, 1 s, 1 a) Orlando - Detroit        113-109 (M. Hezonja 23 min, 8 k, šut 3/7, 11 s, 1 a)   Cleveland - Toronto       83-98 Boston - Milwaukee       112-94 New York - Philadelphia  114-113 Indiana - Atlanta        104-86 LA Clippers - Sacramento 115-95 Golden State - LA Lakers 109-94 Portland - New Orleans   100-103 Utah - San Antonio       101-97 Chicago - Brooklyn       112-73 Memphis - Dallas          93-100 Houston - Minnesota      123-118 Oklahoma City - Denver   105-111 