Hrvatska nogometna reprezentacija sretno je stigla u Los Angeles gdje je u srijedu odradila prvi trening uoči prijateljskog susreta protiv Meksika koji je na rasporedu u subotu, objavljeno je na službenim stranicama Hrvatskog nogometnog saveza. Vatreni su u SAD otputovali u utorak, a hrvatski izbornik Ante Čačić je dan ranije objavio popis za prijateljsku utakmicu protiv Meksika, ali i za kvalifikacijski susret za SP 2018. protiv Islanda koji se igra 11 lipnja.  Kako se utakmica protiv Meksika igra u terminu koji nije na Fifinom kalendaru, a i velik broj prvenstava još uvijek traje, na Čačićevom popisu od 16 igrača nalaze se uglavnom debitanti i to većinom igrači iz HNL-a, a nedostaju standardni reprezentativci i najveće zvijezde. Na oba popisa nalaze se samo četvorica igrača -  Lovre Kalinić, Tin Jedvaj, Duje Čop i Ivan Santini. Utakmica Meksiko-Hrvatska igra se u noći sa subote na nedjelju u 2,00 sata po našem vremenu. Reprezentacija se u Hrvatsku vraća u nedjelju, a slijetanje u zračnu luku Franjo Tuđman predviđeno je u ponedjeljak u 13,45 sati.