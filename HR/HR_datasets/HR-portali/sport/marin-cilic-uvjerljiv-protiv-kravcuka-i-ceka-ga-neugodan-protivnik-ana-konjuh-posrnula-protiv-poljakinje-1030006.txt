Prvi hrvatski reket oduzimao je servis čak pet puta u meču, iskoristio je pet od deset break lopti. Hrvatska tenisačica Ana Konjuh ispala je u drugom kolu Roland Garrosa od Poljakinje Magde Linette s rezultatom 0:6, 5:7. Konjuh je katastrofalno ušla u meč, izgubila je tri svoja servisa i do kraja seta ostala na bez ijednog osvojenog gema. Poljakinja je za svega 18 minuta dobila prvi set rezultatom 6:0! U drugoj dionici Konjuh je malo proigrala i napravila break na početku i povela s 2:0, ali to je Poljakinja brzo vratila na 2:2. Konjuh je uspjela napraviti break na 4:4, ali kratko je to trajalo jer je Linette brzo vratila servis i na kraju preokrenula u svoju korist. Za Konjuh je ovo bio treći nastup na Roland Garrosu i treće ispadanje u drugom kolu, ali nakon meča je otkrila da je imala zdravstvenih problema. “Ujutro sam se probudila s mučninom, ne znam od čega, valjda zato što se nisam naspavala. Ipak, izašla sam na teren i pokušala igrati i jasno je da sam igrala ispod svoje razine. U prvom setu uopće nisam bila prisutna, što je ona iskoristila. U nastavku meča sam pokušala sve kako bi se vratila u meč, imala svoju priliku jer sam kod 5:4 servirala za set, ali nisam izdržala. Drago mi je zbog nje, Magda i ja smo dobre prijateljice, igramo na Roland Garrosu zajedno u paru i želim joj svaku sreću u nastavku turnira”, kazala je Konjuh. Malo kasnije na teren je izašao najbolji hrvatski tenisač Marin Čilić i slavio bez ikakvih problema. U treće kolo plasirao se pobjedom protiv Konstantina Kravčuka rezultatom 6:3, 6:2, 6:2. Prvi hrvatski reket oduzimao je servis čak pet puta u meču, iskoristio je pet od deset break lopti. Čilić je u prvom setu došao do breaka kod rezultata 2:1 i bez previše muke doveo set do kraja. Potom je u drugom setu dva puta za redom uzimao servis Rusu i došao do 4:0, a do kraja je odradio rutinski. U zadnjoj dionici Čilić je dva puta brekao Rusa i na kraju slavio s 6:2. Čilića, koji je inače sedmi nositelj turnira, u trećem kolu igra protiv Feliciana Lopeza koji je svladao Davida Ferrera. Čilić do sada na ovom turniru nije došao dalje od osmine finala, a ovo mu je 11. nastup.