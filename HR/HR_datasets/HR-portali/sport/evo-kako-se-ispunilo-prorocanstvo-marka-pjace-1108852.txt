Nogometaši Dinama, nakon izbacivanja Salzburga, danas su saznali i protivnike u Ligi prvaka. Hrvatski prvak igrat će u skupini H, zajedno s Juventusom, Sevillom i Lyonom.  Skupina je prilično teška, riječ je o klubovima svjetske klase čiji su budžeti znatno veći od Dinamovog. Međutim, modri su si osigurali šest spektakularnih utakmica, odmjeravat će snage s najboljim igračima Europe, a tribine će, nadamo se, biti ispunjene. Naravno, ne treba odustati ni od rezultata, treba se sportski boriti i pokušati uzeti bodove. Juventus je prošle sezone bio prvak Italije, a ovog ljeta dodatno se pojačao. Doduše, izgubio je Pogbu i Moratu, ali došli su Gonzalo Higuain, naš Marko Pjaca, Miralem Pjanić... Bit će to poseban susret za već spomenutog Pjacu i za Marija Mandžukića koji će se vratiti na Maksimir na kojem su se afirmirali.  – Nadam se da ćemo se sresti u Ligi prvaka, govorio je još nedavno Marko Pjaca na rastanku od Dinama, a sad mu se ta želja i ostvarila. Sevilla je prošle sezone bila sedma u španjolskom prvenstvu, a ulaznicu za Ligu prvaka dobila je zbog sjajnog nastupa u Europskoj ligi koju je osvojila treći put zaredom. Lyon je stari znanac modrih, igrali su zajedno u skupini Lige prvaka 2011. godine, a Dinamo se neće baš rado sjećati tih susreta. Prvo je u Francuskoj poražen 0:2, a u prosincu te godine Lyon je u Maksimiru slavio 7:1 te modrima nanio najveći domaći europski poraz u povijesti. U svakom slučaju, skupina je atraktivna, Dinamo može igrati rasterećeno jer nema imperativa pobjede, a onda zna odigrati jako dobro. Zašto ne bismo iznenadili ove velikane? 