Rukometaši Hrvatske plasirali su se u četvrtfinale Svjetskog rukometnog prvenstva, pobijedivši Egipat (21:19). Hajdemo reći da je to bilo najmanje što smo očekivali od “kauboja”. Sve drugo bio bi golemi podbačaj. Ispada da je bilo dobro što smo u skupini izgubili od Njemačke jer bi nam Katar bio sigurno mnogo, mnogo teži suparnik od Egipta koji nije ni sjena one reprezentacije od prije 15-16 godina kada smo igrali polufinale SP-a. Prvo poluvrijeme odigrali smo za pamćenje. Primili smo samo sedam pogodaka. Dobro, mogli smo dati puno više od 13, ali nećemo se buniti. I umjesto da u nastavku odigramo barem isto, ako ne i bolje, mi smo odigrali jako, jako slabo i strepili za ishod. – Uh, dobro su nas pritisnuli u drugom poluvremenu. Bitno je da smo izdržali i održali kakvu-takvu razliku – istaknuo je Zlatko Horvat koji je briljirao u prvom dijelu. Ivan Pešić, koji je zamijenio Filipa Ivića, počeo je na vratima od prve minute. I skinuo je niz šuteva i obranio dva sedmerca. – Rekao bih da sam obranio šuteve baš kad je trebalo. Nadam se da će slično biti protiv Španjolske, samo da nemamo tako crnu rupu kao protiv Egipta – istaknuo je Pešić. Pet utakmica gledali ste s tribina, sad ste odmah ušli i odlično branili. U čemu je tajna? – U svježini, s obzirom na to da se nisam puno umarao jer nisam branio – u šali će reći Pešić. Ne vjerujem da nema Nijemaca U drugom poluvremenu sve konce naše igre u rukama je držao Luka Cindrić koji je na kraju bio proglašen za igrača utakmice. – Ne znam zašto smo tako naglo pali početkom drugog poluvremena. Trebamo imati malo više discipline i koncentracije. Ako ćemo ovako slabo igrati desetak minuta protiv Španjolske, onda nam se ne piše dobro – istaknuo je Cindrić. Domagoj Duvnjak još jednom je rekao da je dobro premda izbornik Babić tvrdi drukčije. Izbornik tvrdi da jedva hoda, a Duvnjak je odigrao gotovo kompletnu utakmicu u obrani, ali i napadu. – Šteta što smo u nastavku prokockali onako visoku i uvjerljivu prednost. Sada slijedi velika utakmica protiv Španjolaca. Nisam ih puno gledao na ovom turniru. Znam da su promijenili izbornika, ali vjerojatno igraju istim sustavom. S obzirom na to da ih nije bilo na OI sigurno su “žedni” medalje – rekao je Duvnjak koji je ostao šokiran ispadanjem Njemačke. Izbornik nas je dočekao pitanjem: – Tko je pisao da Mađarska igra loše? Ne čitam novine pa ne znam “krivca”. A Mađari su prošli dalje – rekao je Babić. Pa vi ste tvrdili da Njemačka igra odlično, a i oni su ispali – odgovorili smo. No, pustimo sad to, kakav je komentar na našu igru? – Igrali smo tipično za nas. Igramo dobro, a onda odjednom “nestanemo”. Kada su nam se opasno približili, morao sam posegnuti za igrom sedam na šest u napadu. Tu smo njihovu obranu vratili malo unazad pa su naši vanjski imali više prostora, što smo znali iskoristiti – rekao je izbornik. Kao da nam nedostaje kontrole u napadu u pojedinim trenucima, čim Duvnjak izađe iz igre nemamo ideju. U čemu je problem? Griješio je i Duvnjak – Svi su radili pogreške, pa i Duvnjak. Njegova statistika u drugom poluvremenu nije bila tako dobra kao u prvom. No, da znam gdje je problem, onda bih znao reagirati. Ponavljam, ovo je naš maksimum – rekao je. Mi ipak mislimo da nije. Još nismo odigrali našu najbolju utakmicu na SP-u, a došli smo do četvrtfinala. Kada ćemo odigrati susret za koji ste se pripremali u Ivanić-Gradu i Umagu? – Ne znam. Nisam prorok. Zašto stalno moramo razgovarati o problemima? Kao da ih nemam dovoljno. Zašto me ne pitate o nekim dobrim stvarima, o našoj odličnoj obrani? Što se mene tiče, hvala na pitanjima, ali sada odlazim – rekao je Babić. I stvarno je otišao. Novi problem mogla bi biti ozljeda Luke Stepančića. Stradao je zglob, Luka je šepajući napustio dvoranu. Ako neće moći igrati u utorak, bit će to veliki problem jer više nemamo pravo na zamjenu igrača jer smo već promijenili dvojicu.  MONTPELLIER – Arena Montpellier. Gledatelja 8000. Suci: Gjeding i Hansen (oba iz Danske). Hrvatska: Stevanović (0+0), Pešić (11+2), Mihić, Duvnjak 2, Stepančić 3, Gojun, Matulić, Horvat 6 (1), Kontrec, Mandalinić, Štrlek 1, Musa 3, Jotić, Mamić 1, Šebetić, Cindrić 5. Izbornik Željko Babić. Egipat: Shahin (8+0),Hendawy (5+0), Abouebaid 4, Omar, Ramadan 4, Eissa 3, Abdelrazek, Khairy, Elbassouny, Elmasry, Sayed, Elderaa 2, Elahmar 5 (2), Shebib 1, Sanad, Abdelrahim. Izbornik Marwan Ragab. Sedmerci: Hrvatska 1 (1), Egipat 2 (4). Isključenja: Hrvatska 6, Egipat 8 minuta. Igrač utakmice: Luka Cindrić 