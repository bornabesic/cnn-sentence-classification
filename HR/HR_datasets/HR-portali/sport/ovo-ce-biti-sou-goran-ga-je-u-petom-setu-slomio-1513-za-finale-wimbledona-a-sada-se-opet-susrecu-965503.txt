TENISKI velikani i pobjednici Wimbledona, Goran Ivanišević, Pat Cash i Richard Krajicek, u srijedu, 19. srpnja, odigrat će tematsku egzibiciju kojom će svim gledateljima osigurati atmosferu Wimbledona. Svojevrsni je to hommage engleskom turniru čije se finale ove godine igra u vikendu otvorenja umaškog turnira. Umaške egzibicije postale su sastavni dio turnira, a legende svjetskog tenisa, koje u njima sudjeluju iz godine u godinu, osvajaju publiku velemajstorskim potezima i vrhunskom zabavom. Počevši od prve egzibicije kojom je Goran Ivanišević, s teniskim velikanima Thomasom Musterom, Henrijem Leconteom i Mansourom Bahramijem otvorio jubilarno 25. izdanje turnira, do egzibicije održane 2015. godine između "kralja Umaga" Carlosa Moye i Magnusa Normana. Svi još uvijek dobro pamtimo prošlogodišnji turnir čije je otvaranje u potpunosti bilo u znaku dolaska Andrea Agassija. Organizatori i ove godine pripremaju brojna iznenađenja. Veliki prijatelj turnira i pobjednik Wimbledona 2001. godine, Goran Ivanišević, na terenu će odmjeriti snage s Patom Cashom i Richardom Krajicekom. Karizmatičnog Australaca Pata Casha, pobjednika Wimbledona 1987. godine, mnogi pamte po ovom meču, ali i po legendarnoj kockastoj crno-bijeloj marami. Svoju je karijeru nastavio u svijetu tenisa, u kojem je danas jedan od najpoznatijih i najcjenjenijih komentatora. Legendarni Nizozemac Richard Krajicek pobjednik je Wimbledona 1996. godine, kad je prekinuo Samprasovu vladavinu u All-England Clubu. Jednog od najboljih servera svih vremena, mnogi pamte po nezaboravnim mečevima s Goranom Ivaniševićem, pogotovo polufinalu Wimbledona 1998. kad je Goran slavio 15-13 u petom setu.   Ovim će se legendama na terenu pridružiti i američki reper, DJ i producent te član bivšeg dua LMFAO, Redfoo koji je i inače strastveni amaterski tenisač. Nakon egzibicije, nastupit će u Dance Areni koju će pretvoriti u pravi centar zabave i dobre glazbe te prenijeti publici ono što naziva svojom misijom - pomoći svima da se dobro zabave. Osim uzbudljive egzibicije i nastupa Redfooa, sve posjetitelje Croatia Opena Umag očekuje zanimljiv tenis, vrhunska glazba te neizostavna gourmet ponuda koja će i ove godine osigurati fantastičan provod i nezaboravne dane na turniru. Croatia Open Umag ove se godine održava od 14. do 23.srpnja.