Trener Hajduka Marijan Pušnik, zajedno s pomoćnikom Žigom Kljajićem, radio je punom snagom, davao sve od sebe, a s druge strane nije bilo Ohandze, Vlašića, Saida, Kalinića i društva. Na Pušnikove zapovijedi reagiralo je nekoliko Lucija, pa Antea, Ivana, Karla, Tina, Bruna, Maja, Petra, Ana... Tridesetak igračica ženskog nogometnog kuba Marjan, sve iz mlađih kategorija u kojima je Marjan među najboljima u Hrvatskoj, odradilo je pokazni trening pod paskom Marjana Pušnika. – Bilo je izuzetno zanimljivo, baš je bio užitak raditi s trenerom Pušnikom, pokazao nam je neke stvari kojima se možemo koristiti na utakmici. Valjda će s nama odraditi još koji trening – kaže 13-godišnja Karla Šabašov "Šabi", jedna od najboljih igračica kadetske ekipe Marjana, koja je kolo prije kraja osigurala titulu jesenskog prvaka u prvenstvu Dalmacije. – Užitak je bio odraditi trening s Marjanom. Djevojčice su odlične, one bolje slušaju od muškaraca. Posvetio sam im se kao da je riječ o prvoj momčadi, djevojčice su zaslužile punu pozornost. I mogu vam reći da tu ima kvalitete, ima nekih koje bi po znanju mogle i u Hajduk – s neskrivenim zadovoljstvom govorio je Pušnik. Kraj treninga izazvao je salve smijeha. Pušnik je stao uz djevojčice, u krug su stigli i trener Marjana Jozo Pirić (trenirao je Pušnika u Dravogradu) te predsjednica Mirta Šurjak. Uslijedio je Pušnikov uzvik "iznad svih", a djevojčice su uzvratile "Marjan". – Pa, to sam ja – reče Pušnik. – Ne, ne to smo mi – uzvratiše djevojčice. Hajdukov trener planirao je s djevojčicama trenirati četrdesetak minuta, ali produžio je trening na sat i pol. Prvi od Hajdukovih trenera s Marjanom trening je odradio Ćiro Blažević, još prije desetak godina, a sada se posla prihvatio i Pušnik, kojeg zbog njegova populizma mnogi nazivaju "slovenski Ćiro".  – Volio bih da se suradnja Hajduka i Marjana još više produbi, ove djevojčice su super. I neka se po cijeloj Dalmaciji oformi još više ženskih klubova. A Marjan radi super, to vidim po broju djevojčica i po njihovu znanju. Drugi klubovi moraju slijediti taj put – zaključio je Pušnik. Marijan Pušnik&Marjanke⚽️⚽️⚽️trening u tijeku@hnkhajduk A video posted by Mirta (@mirta.surjak1) on Oct 13, 2016 at 1:39am PDT 