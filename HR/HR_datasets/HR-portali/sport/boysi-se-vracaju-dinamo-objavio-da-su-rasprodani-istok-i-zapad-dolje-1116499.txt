U utorak na Maksimiru u sklopu drugog kola Lige prvaka gostuje talijanski prvak Juventus, koji je pravi mamac za zagrebačku publiku.  Prema informacijama iz Dinama, ulaznice za tu utakmicu prodaju se odlično, već sada su Istok i Zapad dolje rasprodani, a tijekom dana bi moglo ponestati i ulaznica za sjever dolje. Naime, još je nešto ulaznica za sjever ostalo, a poslijepodne će se skupiti BBB-i te zajedno ići do Maksimira i kupiti ulaznice. Upravo na toj utakmici protiv talijanskog giganta Boysi se vraćaju na sjevernu tribinu i planiraju napraviti vrhunsku atmosferu. Zbog ovakve navale na ulaznice (danas do podne prodano je 18 tisuća), Dinamo je odlučio u prodaju pustiti sve ulaznice pa će tako otvoriti i gornje etaže sjeverne i zapadne tribine. Ako se tome doda da će u Zagreb stići oko 1500 pristalica Juventusa, čini se da će na Maksimiru sutra biti prava fešta. Podsjetimo, prodaja pojedinačnih ulaznica je personalizirana te je prilikom kupovine potrebno predočiti važeći osobni dokument. Najjeftinija je ulaznica ona za Sjever (200 kuna), ako želite na Istok platit ćete 250 kuna, a Zapad dolje je 300 kuna, a Zapad gore 250 kuna. 