Nekadašnji igrač i trener Hajduka Blaž Slišković u četvrtak je preuzeo kormilo bosanskohercegovačkog prvaka Hrvatskog športskog kluba Zrinjskog iz Mostara nakon otkaza dvaju trenera u kratkom vremenskom razdoblju zbog nekoliko poraza u nizu. HŠK Zrinjski objavio je na svome Facebook profilu da je postignut dogovor sa Sliškovićem koji je najavio da će mostarska momčad i na kraju ove sezone osvojiti naslov prvaka Premijer lige BiH. - Moj zadatak je vratiti ekipu u željeni ritam, budući je to preduvjet da Zrinjski ostvari zacrtani cilj i obrani naslov prvaka. Naravno da vjerujem da sam za to sposoban, jer da nisam, sigurno ne bih prihvatio ponudu da ponovno preuzmem Zrinjski - poručio je Slišković. Baka Slišković će na klupi Zrinjskog naslijediti Ivicu Barbarića koji je nakon samo tri utakmice i isto toliko poraza napustio klub. Prije njega to je učinio i Vinko Marinović. Zrinjski se trenutačno nalazi na prvom mjestu ljestvice sa 45 bodova, drugi je Željezničar s bodom manje, dok je na trećem mjestu Sarajevo sa 43 boda. Slišković je na trenersku klupu mostarskog Zrinjskog došao drugi put. Prvi put je tu momčad vodio u sezonama 2005/06. i 2006/07. Blaž Slišković je nogometnu karijeru započeo u Veležu, a nastavio u Hajduku 1981. godine. Za oba kluba je igrao po pet godina, a dok je igrao u Splitu bio je izabran za najboljeg nogometaša bivše države 1985. godine. Za reprezentaciju Jugoslavije odigrao je 28 utakmica i postigao tri gola. Igrao je i u Marseilleu i Pescari. Trenirao je i splitski Hajduk, te je bio izbornik nogometne reprezentacije Bosne i Hercegovine.