Hrvatska U-19 reprezentacija u ožujku je u Elitnom kolu kvalifikacija izborila nastup na Europskom prvenstvu (pobijedili smo Bugarsku 1:0, Škotsku 2:0 i Belgiju 4:0), a danas su saznali i protivnike. Izabranici Ferda Milina izvučeni su u skupinu B u kojoj će još igrati Nizozemska, Francuska i Engleska. Iznimno je to teška skupina, ali izbornik kaže da je i motivirajuća. – Dobili smo jaku skupinu i jako motivirajuće suparnike. Engleska je u Elitnom kolu izbacila Španjolsku, a s njome smo igrali i protekle godine u rujnu te znamo koliko je to fizički moćna momčad. Francuzi su, pak, Elitno kolo završili sa sve tri pobjede i bez primljenog gola. Skupina je dobra i možda je bolje za nas da se radi o jakim protivnicima, budući da se prema nekim našim prijašnjim iskustvima pokazalo da nas jači suparnici dodatno motiviraju. S obzirom na imena i tradiciju suparničkih reprezentacija, očekujem da će nas možda lagano podcijeniti, budući da mi imamo dosta igrača iz 1998. godišta. No, mi ćemo se spremiti najbolje što možemo i pokušat ćemo ostvariti naš temeljni cilj na Europskom prvenstvu, a to je da budemo među najboljih pet reprezentacija u Europi – rekao je Ferdo Milin. Skupinu A čine domaćin Njemačka, Italija, Portugal i Austrija, a prolaz u polufinale izborit će dvije najbolje reprezentacije iz svake skupine. Euro u Njemačkoj počinje 11. srpnja, a traje do 24. Hrvatsku U-19 reprezentaciju predvodit će talentirana Dinamova generacija u kojoj je i Josip Brekalo, Fran Brodić, a mogli bi im se pridružiti i Balić, Vlašić, Ćorić... 