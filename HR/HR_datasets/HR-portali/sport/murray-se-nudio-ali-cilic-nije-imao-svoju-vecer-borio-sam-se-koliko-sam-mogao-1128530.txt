Marin Čilić nije uspio još jednom prekinuti sjajan niz odnedavno prvog tenisača svijeta Andyja Murraya. U finalu turnira u Cincinnatiju naš je tenisač nadjačao Škota nakon 22 njegove pobjede u nizu, no u prvom kolu Mastersa u Londonu dopustio mu je da svoj novi niz nastavi te da protiv njega postigne i 20. uzastopnu pobjedu. Bilo je 6:3, 6:2 za Murraya, nakon sat i pol igre, iako je dvoboj bio mnogo ravnopravniji nego što to rezultat sugerira. Posebno u prvom setu Britanac je bio prilično nervozan (napravio je četiri dvostruke pogreške), ali Čilić to nije znao iskoristiti. Na koncu su presudili upravo ti ključni poeni, prilike za break. Obojica su ih imali po pet, samo što je Andy iskoristio četiri a Marin samo jednu. Doda li se tome da je napravio i 30 neprisiljenih pogrešaka (Murray 19), jasno je da Čilić nije imao svoju večer i da će priliku za ulazak u polufinale tražiti negdje drugdje. - Bio je to očekivano težak meč. Murray nije slučajno na prvom mjestu, ja sam se borio koliko sam mogao, ali u prvom setu nisam imao ni sreće, posebno na break-prilikama. No, uživao sam u odličnom ambijentu u O2 Areni - istaknuo je Marin koji se u Londonu predstavio u zanimljivim šarenim hlačicama. - Hlačice su malo drugačije, ali nekoliko boja više neće nikoga ubiti - izjavio je hrvatski tenisač.  U srijedu (21 sat) se sastaje sa Švicarcem Stanon Wawrinkom koji je u drugom susretu izgubio od Keija Nishikorija za samo 68 minuta sa 2:6, 3:6. I to unatoč tome što je Japanac imao ubačaj prvog servisa od samo 46 posto. Uspio je ipak stići do treće pobjede u njihovom sedmom međusobnom dvoboju jer je Švicarac neuobičajeno puno griješio. Priznao je to i sam Nishikori: - Vidio sam da on ne igra najbolje, puno je promašivao, mnogo griješio. Shvatio sam to kao svoju priliku, pa sam nastojao igrati agresivno. Odigrao sam dobar meč i mislim da mogu biti zadovoljan otvaranjem turnira. Pun sam samopuzdanja i mislim da imam izglede i protiv Čilića i protiv Murraya - rekao je Nishikori. 