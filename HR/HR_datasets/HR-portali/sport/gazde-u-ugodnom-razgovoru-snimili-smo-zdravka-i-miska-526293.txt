Pola sata prije utakmice Dinama i Rijeke podno zapadne tribine Zdravko Mamić susreo se s čovjekom koji je tvorac Rijekinog čuda. Dinamov savjetnik zadržao se u razgovoru s Damirom Miškovićem, a potom su skupa krenuli prema loži. Pričalo se kako će, ako Rijeka ranije osigura naslov, Mišković koji je bivši golman Orijenta, stati na gol protiv Dinama. Našalio se Miško, kako ga navijači Rijeke zovu od milja, da mu Kek neda na gol jer je propustio previše treninga. Umjesto u golmanskoj opremi, Mišković će u odijelu gledati kako njegova Rijeka podiže povijesni pehar u dvorištu najvećeg rivala. A kraj njega bit će Zdravko Mamić koji je nedavno čestitao Rijeci i usput se pohvalivši da je i on zaslužan za njezin naslov jer joj je pomagao, financijski i s igračima kad joj je bilo najteže.