Rukometaši Francuske i Norveške danas u 17.30 sati u dvorani Bercy u Parizu igraju u finalu SP-a. Francuska će igrati svoje sedmo, a Norveška prvo finale. Sve je domaćin napravio kako bi se njihova reprezentacija našla u finalu. Najmanje su putovali na ovom turniru, a i najviše su se odmarali. Oni su jedina reprezentacija na ovom SP-u koja je imala odmor svaki drugi dan, pa čak i u skupini. Uoči finala imali su dva dana odmora, a Norvežani jedan. – Naš cilj je jasan. Po drugi put na domaćem parketu osvojiti naslov svjetskih prvaka. Kada smo kao domaćini 2001. osvojili zlato to je bio poklon za oproštaj Richardsonu. Ovo zlato bit će poklon za oproštaj Abalou, Guigou, Omeyeru, Narcissu koji će teško dočekati igranje na sljedećem SP-u u Njemačkoj i Danskoj – rekao je Claude Onesta, bivši izbornik Francuske. Norvežani su spretno i sretno ušli u finale. Još će se dugo, dugo prepričavati sjajna obrana njihovog vratara kada je zaustavio udarac Zlatka Horvata iz sedmerca. – Istina, sreća nas je pomazila. Ali, kako su kasnije Hrvati pričali, sreća je sastavni dio sporta. Nije li bila sreća što smo lani na EP-u pobijedili Francusku u drugom krugu i tako omogućili Hrvatskoj da onom ludom pobjedom nad Poljskom ode u polufinale. Nije li tada Horvat bio junak? Nije li bila sreća što je Stevanović u kvalifikacijama za OI u Brazilu imao 12 obrana od prvih 16 udaraca. Oni su otišli u Rio, a mi doma. Od Francuske smo ovdje izgubili u skupini, ali danas će to biti sasvim druga priča – rekao je Christian Berge, izbornik Norveške. 