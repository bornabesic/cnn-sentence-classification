Marin Čilić već je u Parizu i sa svojim stožerom odrađuje posljednje pripreme uoči nastupa na Roland Garrosu za koji ga vežu lijepe uspomene. Ondje je kao 16-godišnjak 2005. godine osvojio juniorski naslov, a potom je, kao profesionalac, tri puta stizao do osmine finala. – Sjajan je osjećaj ponovno se vratiti na French Open, a Slaven Hrvoj opet je pokazao koliko je talentiran u ulozi fotografa – napisao je Čilić na svom Facebook profilu pohvalivši svojeg kondicijskog trenera za fotografiju koju je i objavio. Teško s Rafom u pet setova Prvi Marinov trener (ili jedan od prve dvojice) Šveđanin Jonas Björkman, kao i većina teniskih stručnjaka, smatra Rafaela Nadala prvim favoritom, ali i Čiliću daje lijepe izglede. – Nema nikakve sumnje da je Rafa veliki favorit ovogodišnjeg Roland Garrosa. Igrao je odlično već na tvrdoj podlozi, a kad se prebacio na zemlju, zaigrao je još bolje. U Rimu je izgubio od Thiema zato što je bio umoran jer je puno igrao, a i Austrijancu je možda više stalo do te pobjede. No Rafa je u Roland Garrosu ostvario tolike pobjede (osvojio ga je devet puta, op. a.) i bit će ga jako teško pobijediti u pet setova. U skupini igrača koji mogu iznenaditi vidim i Marina, nadam se da bi on mogao zaustaviti Rafu ako na njega naleti – kazao je Björkman u razgovoru za službeni portal Roland Garrosa. Zadovoljan je posljednjim Čilićevim nastupima, a niti poraz od Isnera u Rimu ne doživljava tragično: – Prirodno je da je Marin nakon tog poraza osjetio razočaranje, posebno stoga što je uvjerljivo dobio drugi set sa 6:2, a preostala dva izgubio u tie-breaku. No iza njega je dobar tjedan koji se nadovezao na naslov u Istanbulu. Mišljenja sam da je u meču s Isnerom Marin bio bolji od suparnika, ali naprosto nije iskoristio svoje prilike. Nadam se da u danima do početka turnira u Parizu možemo učiniti sitne korekcije – napomenuo je Šveđanin, svjestan da je u 2017. njegov pulen ušao prilično loše: Samopouzdanje se lako gubi – Lani je drugi dio godine odigrao fantastično, ali da, loše je ušao u ovu. Samopouzdanje se lako gubi, a poslije se teško vraća. No, to se događa i drugim tenisačima. Najbolje su na početku ove godine odigrali oni koji su se najdulje odmarali – tvrdi Björkman ostajući optimističan kad su u pitanju Čilićeve mogućnosti: – Treba mu razina samopouzdanja s kojom će se osjećati sigurno kad bude trebao odigrati ofenzivno u ključnim trenucima. Odigrao je dva četvrtfinala na tri Mastersa na zemlji i zato se nadam da smo na pravom putu. Uvjeren sam da je sposoban igrati jako dobar tenis na zemlji – zaključio je Jonas. Kao osmi tenisač svijeta Čilić će biti postavljen za sedmog nositelja jer nema Rogera Federera. Ždrijeb Roland Garrosa je u petak, a turnir počinje u nedjelju.