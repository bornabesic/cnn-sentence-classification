Nogometaši Rome poraženi su u nedjelju u gradskom derbiju od Lazija sa 1:3 u 34. kolu nogometnog prvenstva Italije. Ponovno je u redovima Lazija bio raspoložen Senegalac Keita Balde Diao, koji je nakon hat-tricka u prošlom kolu, ovaj puta bio dvostruki strijelac, u 12. i 85. minuti, dok je jedan pogodak postigao srpski reprezentativac Dušan Basta (50).                    Crotone, koji se bori za opstanak, na domaćem terenu je protiv AC Milana odigrao 1:1, a hrvatski veznjak Mario Pašalić, koji je uglavnom prvotimac, ovaj puta ostao je na klupi za pričuve AC Milana. Pretposljednji Palermo dobio je Fiorentinu sa 2:0, ali i dalje ga dijeli deset bodova od zone spasa. Hrvatski vratar Josip Posavec, koji je u prošlom kolu primio šest golova, ovaj puta bio je na pričuvnoj klupi Palerma, dok je veznjak Mato Jajalo odigrao cijeli susret za domaćine. U redovima Fiorentine nije bilo njihovog najboljeg strijelca Nikole Kalinića, koji morao odraditi kaznu zbog crvenog kartona, dok je Milan Badelj igrao cijeli susret. Treći hrvatski nogometaš kod "viola" lijevi branič Hrvoje Milić izašao je iz igre u 38. minuti zbog ozljede. Bologna je na svom stadionu dobila Udinese sa 4:0, a hrvatski napadač Stipe Perica odigrao je drugo poluvrijeme za Udinese, dok je Andrija Balić, po običaju, ostao na klupi za rezerve. U prošlom kolu Perica je ušao u igru u 65. minuti i u roku od tri minute postigao je pogodak i asistirao  za pobjedu 2:1. Protiv Bologne trener ga je uveo na startu drugog poluvremena, nakon što je su domaćini vodili 2:0. No, nije pomoglo, Udinese je uvjerljivo izgubio. Ipak, Perica je opet bio u situaciji da se upiše u strijelce. Imao je prigode u 64. i 75. minuti, ali su njegovi pokušaji glavom bili neprecizni. Genoa, koji vodi Ivan Jurić, unatoč neiskorišenom penalu u 36. minuti vodila je nakon prvog poluvremena 1:0 golom Gorana Pandeva (43). No, na kraju je izgubila 1:2 od Chieva, za kojeg su zabili Samuel Bastien (60) i Slovenac Valter Birsa (70). Genoa je pet bodova iznad zone ispadanja, ali propustila je priliku da si osigura mirniji ostatak sezone. 