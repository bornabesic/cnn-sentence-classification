Hrvatski nogometni reprezentativci okupili su se jučer u hotelu AS. Najelegantniji je, u odijelu, bio Mario Mandžukić, ali već po običaju nije bio raspoložen za izjave. No bio je zato njegov suigrač iz Juventusa Marko Pjaca, koji bi protiv Ukrajine u petak trebao zaigrati od prve minute umjesto suspendiranog Ivana Perišića, koji odrađuje kaznu zbog crvenog kartona protiv Islanda. – Drago mi je što sam se vratio u reprezentaciju, nema većeg gušta od igranja za domovinu – rekao je Pjaca koji će konačno jednu domaću utakmicu reprezentacije igrati pred navijačima: – To nam je veliki plus, mi se veselimo što ćemo konačno imati vjetar u leđa s tribina. Slavonski obrambeni bedem Koga se najviše Marko boji među Ukrajincima? – Nemam pojma, ne znam ih baš da bih nekog izdvojio. Ako mi odigramo kako treba, neće biti problema – smatra Pjaca. Minutaža u Juventusu sve je veća, no Pjaca kaže da još nije zadovoljan, da bi volio igrati i više. Trener Massimiliano Allegri često ga hvali, ali i kritizira. – On je trener, moj šef, i to je njegovo pravo. Ja ga moram slušati i još više raditi – zaključio je Pjaca. Zbog ozljeda Ćorluke i Vrsaljka, Matej Mitrović postao je sigurna opcija za obranu protiv Ukrajinaca. – Mi igrači iz drugog plana smo spremni – rekao je Matej Mitrović pa nastavio: – Uz Vidu sam zaigrao tri puta za reprezentaciju i sva tri puta smo pobijedili. Odličan je igrač koji me vodi na terenu, lako je igrati s njim. Za sada uspješno djeluje ta naša slavonska veza. Mitrović je ove godine odigrao osam utakmica i 389 minuta za Beşiktaş, a kaže da se već priviknuo na novi klub i zemlju. – U Turskoj sam se dobro snašao, nemam nikakvih problema. Vjerujem da su i u klubu zadovoljni mnome. Osjećam se ugodno u Istanbulu, nije me strah terorističkih napada. Iskreno, rijetko izlazim, ali kada se šećem ili otiđem u restoran, osjećam se ugodno. Navijate li iz Turske za Rijeku? – Kako ne, ostao sam u kontaktu s bivšim suigračima. Rijeka može osvojiti naslov, bilo bi mi jako drago, ipak bih i ja imao neke zasluge u toj tituli. Možda ove sezone osvojim dva naslova, s Beşiktaşom i Rijekom. Svlačionicu u Beşiktaşu Mitrović dijeli s Portugalcem Ricardom Quaresmom, koji je bio naš “krvnik” na Euru u Francuskoj. – Ha-ha, razgovarali smo o tom golu prije par dana na treningu. Baš me pitao idem li na okupljanje reprezentacije, a onda mi dobacio: “Moja glava vas je izbacila s Eura”. I pritom se lijepo nasmijao – prepričao je Matej. Veliki adut Ukrajine u petak će biti izbornik Andrij Ševčenko, no mi ćemo u napadu imati Andreja – Kramarića. Nikako potpuno zdrav – Ševčenka sam obožavao kao klinac, imamo praktički i isto ime. Svaka mu čast što je sada izbornik, sigurno je dobar, ali u utakmici u petak sve će se pitati nas jer mi smo domaćini i favoriti – rekao je Kramarić koji i dalje ima problema s ozljedom pete. – Ah, nema mi druge nego šutjeti i raditi. Unatoč ozljedi Krama zabija kao od šale, i to eurogolove. – Ha-ha, možda i ne bi ušla ona lopta da me ne boli peta. Ide nabolje, ali onda se jave neki drugi problemi. Nikako da zaigram potpuno zdrav, uvijek se dogodi nešto novo – zaključio je Krama. 