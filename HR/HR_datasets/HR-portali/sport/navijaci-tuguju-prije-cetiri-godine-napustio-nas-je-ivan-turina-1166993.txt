Prošlo je točno četiri godine otkad nas je napustio Ivan Turina, bivši vratar Dinama i AIK-a te miljenik navijača oba kluba. Njegov tragičan odlazak šokirao je tog 2. svibnja 2013. sve one koji su Ivana poznavali od malih nogu, koji su imali priliku s njim surađivati kao i one koji su ga poznavali tek s nogometnih travnjaka. Ivan Turina bio je član svih mladih selekcija Hrvatske, od pionirske do mlade. Imao je 10 nastupa za Hrvatsku nogometnu reprezentaciju u dobnim uzrastima U-17, U-19 i U-20. Svoj jedini međunarodni nastup za Hrvatsku A nogometnu reprezentaciju ostvario je 1. veljače 2006. godine u prijateljskom susretu protiv Hong Konga na Carlsberg kupu 2006., u utakmici za treće mjesto. Hrvatska je pobijedila s 4:0, a Turina je ušao u igru u 46. minuti utakmice umjesto Didulice. Za Dinamo je debitirao u Londonu protiv Fulhama 22. listopada 2002. godine u 2. kolu Kupa UEFA. Nakon toga upisao je još 98 službenih nastupa za plavi klub. Posebno dobar bio je u sezoni 2005/06. kada je postavio rekord u ligaškim minutama bez primljenog pogotka. Taj rekord kasnije je srušio Ivan Kelava. 2. svibnja 2013. godine Ivan Turina umro je u snu u svom stanu u Stockholmu u Švedskoj zbog zatajenja srca. Njemu u čast utakmicu su odigrali švedski AIK i Dinamo 13. svibnja 2013. godine. 