Alen Halilović je od talenta postao pokvarena roba, njegov učinak u 18 odigranih utakmica u Las Palmasu je vrlo skroman, piše španjolski AS. Naime, ofenzivni veznjak stigao je iz njemačkog Hamburga u španjolskog prvoligaša koji gaji vrlo otvoren nogomet, no tamo je upisao samo dvije asistencije. Španjolci nisu zadovoljni njegovim izdanjem, a iza samog igrača je slabašna sezona budući da je kombinirano za HSV i Las Palmas odigrao 25 utakmica, odnosno 809 minuta.  To bi značilo da je igrao prosječno pola sata po utakmici. Španjolci navode kako Halilovićeve partije ipak nisu dostojne elitnog španjolskog ranga, te da bi bilo dobro poslati ga na posudbu u drugu ligu kako bi se igrački izgradio. Pored svega, prekrižio ga je i izbornik reprezentacije Ante Čačić. Nakon što ga je uoči Eura ostavio van popisa za Francusku, nije ga čak uvrstio niti na kombinirani popis reprezentacije koja će za vikend igrati protiv Meksika u Los Angelesu. Ne pomaže mu ni činjenica da su Vatreni za Meksiko najtanji u veznom redu... Halilović je poslije odlaska iz Dinama u drugu momčad Barcelone 2014. imao tek dobru sezonu u Sporting Gijónu, no sve poslije toga bilo je za zaborav.