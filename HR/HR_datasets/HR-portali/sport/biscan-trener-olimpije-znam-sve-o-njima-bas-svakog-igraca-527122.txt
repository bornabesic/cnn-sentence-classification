Kao što smo najavljivali, Igor Bišćan u četvrtak navečer, na zajedničkoj večeri, oprostio se od igrača i uprave Rudeša. U svojoj prvoj trenerskoj godini uveo je klub u prvu ligu, napravio malo čudo i potom se - oprostio.  - Veselim se novim izazovima. Olimpija je veliki klub s velikim potencijalom i odličnim preduvjetima za uspjeh. Detaljno sam analizirao Olimpijin sastav i svakog igrača. Počinjem raditi odmah, nemam puno vremena - kratko je rekao Igor Bišćan. Bivši hrvatski reprezentativac potpisao je ugovor na dvije godine, a pripreme počinju već 10. lipnja, tako da je u pravu kad kaže da nema vremena. Prvi kvalifikacijski susret za Europsku ligu igraju 29. lipnja.Novim trenerom prezadovoljan je i predsjednik kluba Milan Mandarić. - Dobili smo jako dobrog trenera. Bišćana pamtim iz vremena kada je igrao u dresu Liverpoola.Bio je jako karakteran kao igrač, a takav je i kao trener. Radi sustavno, pošten je i vrlo smiren, a to nam treba. Uostalom, njegovi rezultati dovoljno govore o njemu, uveo je Rudeš u prvu ligu. Mislim da je on čovjek kakvog smo trebali i prezadovoljan sam da je s nama. Klub ima sve uvjete za odličan rezultat - rekao je Mandarić. Posljednji hrvatski trener koji je bio na klupi Olimpije je Milivoj Bračun, 2004. godine.