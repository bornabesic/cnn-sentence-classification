Tursku i Portugal nogometaši Dinama i Rijeke zamijenili su svojim domaćim travnjacima, vratili su se s priprema na kojima su izgledali dobro, igrali dobro i iza sebe ostavili jako dobre rezultate. No, pripreme su ipak jedna, a prvenstvo druga priča. Bilo bi zanimljivo s Jelavićem – Pratio sam oba kluba, čitao što rade na pripremama i vidio samo hvalospjeve, sve je izgledalo sjajno, odlično se igralo, pobjeđivalo, no prvenstvo je ipak nešto drugo, tek ćemo vidjeti kakvi će biti – kaže Igor Cvitanović. U tu drugu priču Rijeka ulazi sa šest bodova prednosti, ali oba trenera u nastavak ulaze s malo promiješanim kartama u igračkom kadru. A Matjaž Kek i Ivajlo Petev ujedno se bore za prvi naslov hrvatskog prvaka koji će osvojiti jedan strani trener. Spomenuli smo da su se malo promiješale karte i aduti koje će u svom nadmetanju vući Petev i Kek. Dinamov se strateg iznenađujuće, prije odlaska na pripreme u Tursku, odrekao Juniora Fernandesa, a na poklon je dobio Sammira te Marcosa Guilhermea, ali na pripremama “dobio” i dobru konkurenciju jer mladi igrači pokazali su da nisu tu samo da popune broj, već su ozbiljni kandidati za prvu momčad. – Teško mi je govoriti o Sammiru jer nije puno igrao na pripremama. Da budem jasan, Sammir je golemo pojačanje ako je u pravom stanju. Ne znam koliko će mu trebati, a prvenstvo počinje za tjedan dana, dakle, on Dinamu treba odmah, a ne za mjesec dana. Odlazak Fernandesa? Dok sam bio u Dinamu kao trener, oko njega je uvijek bilo upitnika, nije davao ono što može. On je na terenu radio ono što je on želio, a ne što je želio trener, kod Peteva to je puklo – objasnio je Cvitanović. Kek je ostao bez stožernog stopera Mateja Mitrovića i brzo pronašao zamjenu za njega u Dariju Župariću. No, povratnik iz Italije u naš nogomet nije imao sreće, ima ozbiljnih problema s tetivom, pa je Kek od kluba tražio novo rješenje i dobio ga u Anti Kulušiću. S time da nije prošao pripreme s Rijekom, ali nije ih potpuno prošao ni Sammir kod Dinama, a još manje Soudani koji nije ni bio s plavima, dok je Benković cijele pripreme proveo po posebnom programu i na terapijama. Rijeka je imala namjeru spektakularno se pojačati, no stvar s našim bivšim reprezentativcem Nikicom Jelavićem ipak je propala. – Bilo bi zanimljivo za sve nas da je došao, on bi bio pojačanje, ali ne bih rekao da će to posebno pogoditi Rijeku, ona ima svoju fizionomiju, dobro je posložena kao momčad, a red i disciplina velika su joj snaga – zaključio je Igor Cvitanović. Nastavak prvenstva svakako će biti zanimljiv. Kod Rijeke ne očekujemo nekakve znatnije promjene u igri, čak ni u sastavu, dok je Ivajlo Petev vezano za to ponudio puno – nepoznanica. Naime, ni na treninzima ni u osam pripremnih utakmica nije bilo jasno tko je najbliži udarnoj jedanaestorici, dojam je da to ne znaju ni sami igrači. Kako bilo, od sljedećeg tjedna kada počinje nastavak HNL-a vidjet ćemo taj Dinamo Ivajla Peteva. Dosad je zapravo krpao rupe i slagao što se složiti moglo od potpuno razbijene momčadi. Sad je odradio pripreme, radio po svom i sad ćemo moći suditi i o njemu. Nije Petevu bilo lako – Nije Petevu bila laka ta jesen, i klubovima s puno većih proračunima i s jačim kadrom problem je kad se igra na svim frontama, a Dinamo je imao Ligu prvaka, HNL, kup i igrače po reprezentacijama. Stoga će Petevu biti lakše na proljeće, nema Europe i to će biti plus Dinamu. K tome, dolazak Sammira dobra je stvar, nije prošao cijele pripreme, ali on uvijek može biti čovjek odluke. I ne zaboravimo da se vratio Marko Lešković, bude li na razini na kojoj je bio u Rijeci, mogao bi biti važan kotačić u Dinamu – drži izbornik mlade nam reprezentacije, nekoć trener i Dinama i Rijeke, Nenad Gračan. Rijeka u prvenstvo ulazi sa šest bodova prednosti, s jako malo izmijenjenim kadrom. – Otišao je Mitrović, došao Župarić koji je vrlo inteligentan igrač i, kad se oporavi, sve će brzo pohvatati. Ta bodovna razlika velika je prednost Rijeke, ali nemojmo zaboraviti da osim što nema Europe, Dinamo na proljeće igra puno bolje – zaključio je Gračan. >>Sammir pokazao da će biti pojačanje, zabio u prvoj utakmici nakon povratka u Dinamo! 