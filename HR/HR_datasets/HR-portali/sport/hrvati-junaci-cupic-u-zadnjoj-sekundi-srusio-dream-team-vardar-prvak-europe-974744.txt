Foto: Screenshot IAKO su bili veliki autsajder na Final Fouru rukometne Lige prvaka, rukometaši Vardara kreirali su senzaciju u Kölnu i u finalu pobijedili favorizirani PSG 24:23 za svoj prvi naslov europskih prvaka u povijesti.  Pobjednički gol za Vardar je u zadnjoj sekundi utakmice zabio Ivan Čupić, no ničega ne bi bilo da Luka Cindrić nije odigrao još jednu briljantnu utakmicu. Nakon što je golom u zadnjem napadu polufinala protiv Barcelone donio svojoj momčadi pobjedu, Cindrić je danas bio možda i najbolji Vardarov igrač i jedan je od najzaslužnijih za povijesni trijumf Vardara. Čupić je zabio tri, kao i Cindrić, ali Luka je izluđivao obranu Parižana, razigravao suigrače i vodio ih cijelo vrijeme prema pobjedi. Vardar je praktički cijelu utakmicu bio u prednosti, osim na kraju prvog i početku drugog poluvremena. Imali su Makedonci i tri gola prednosti, no PSG je cijelo vrijeme bio tu negdje, da bi desetak sekundi prije kraja uspio izjednačiti. No, onda je na scenu stupio Ivan Čupić, koji je do tog trenutka zabio dva gola iz sedmeraca. Francuzi su očekivali šut iz vana, ali lopta je došla do Čupića koji s krila, preko Omeyerove noge u zadnjoj sekundi zabija za konačnih 24:23.     Timur Dibirov sa sedam golova bio najefikasniji kod Vardara. U redovima francuskog sastava najefikasniji su bili Nikola Karabatić s pet golova, Narcisse i Mikkel Hansen su zabili po četiri gola, dok je Omeyer sakupio 14 obrana. U susretu za treće mjesto Veszprem je pobijedio Barcelonu 34-30 (18-17) osvojivši prvi puta treće mjesto. Veszprem još nikada nije bio europski prvak. Posljednje dvije sezone, te ukupno tri puta, je gubio u finalima, a još tri puta je bio četvrti. Ovoga puta dohvatio je utješnu nagradu. Barcelona je rekorder s devet europskih naslova, no ove sezone nije uspjela dohvatiti 'decimu'.