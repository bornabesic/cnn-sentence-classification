Ivica Kostelić sutra će  osmi put predvoditi hrvatske skijaše na slalomskoj utrci Audi FIS Svjetskog skijaškog kupa , a uz našeg najuspješnijeg skijaša na startu slaloma bit će još pet hrvatskih predstavnika Filip Zubčić, Istok Rodeš, Matej Vidović, Elias Kolega i William Vukelić.  "U jakom smo sastavu i dobroj formi i mislim da imamo priliku za dobre rezultate. Nadam se da će utrka biti dobra i da će staza izdržati i do visokih startnih brojeva", rekao je Ivica Kostelić  u srijedu na konferenciji za novinare.  Ove sezone Kostelić je vozio tek dvije utrke Svjetskog kupa i to neposredno prije Nove godine u Santa Caterini, a nakon utrka u Italiji vratio se u Zagreb gdje se na Sljemenu pripremao za sutrašnji slalom. "Ne mogu reći je li ovo moja posljednja utrka na Sljemenu, ali sigurno nije posljednja u Svjetskom kupu. Volio bih voziti do Zimskih olimpijskih igara sljedeće godine, i nadam se da će me zdravlje poslužiti kako bih tamo mogao biti dobar", zaključio je Ivica. Filip Zubčić naš je najbolji skijaš ove sezone. Na tri veleslaloma ove sezone u Val d'Isereu je ostvario 13., 14. i 16. mjesto, dok je na superkombinaciji u Santa Caterini bio 20. Filip je dosad dvaput nastupio na utrkama Audi FIS Svjetskog skijaškog kupa „Snow Queen Trophy“, a prije dvije godine zauzeo je 15. mjesto. „Prije dvije godine bio sam u boljoj slalomskoj formi, a mislim da je ove godine naša najveća prilika to što nas je šest. Posljednja tri dana pripremao sam se na Sljemenu i dat ću svoj maksimum za što bolji rezultat“, rekao je Filip. Svjetski slalomski juniorski prvak Istok Rodeš isto je već dvaput skijao na Sljemenu, međutim niti jednom se nije uspio kvalificirati u drugu vožnju. Nada se da će mu Sljeme u trećem nastupu donijeti i treću sreću. „Ne osjećam pritisak, dapače, domaća publika daje mi posebnu snagu“, poručio je Istok. Matej Vidović u Zagreb dolazi s nekoliko uspješnih plasmana na utrkama Europskog kupa i FIS utrkama, a na Sljemenu je već nastupio tri puta.„Bit će mi ovo četvrti puta da vozim na Sljemenu i nadam se da ću sutra pokazati svoje najbolje skijanje“, rekao je Matej. Elias Kolega još je jedan od mladih hrvatskih skijaša koji ostvaruje sve bolje rezultate. „Nadam se da ću što bolje odvoziti. Utrka pred domaćom publikom za mene je dodatni plus i to mi puno znači“. Najmlađi Hrvat sutra na Crvenom spustu bit će William Vukelić kojem će ovo biti premijera na sljemenskim utrkama Svjetskog kupa."U dobroj sam slalomskoj formi i nadam se da ću sutra dobro odvoziti. Puno mi znače Ivičini savjeti i to što mogu s njim trenirati.“ Muška slalomska utrka Audi FIS Svjetskog skijaškog kupa „Snow Queen Trophy“ na rasporedu je sutra, 5. siječnja. Prva vožnja počinje u 14.45, a druga u 18 sati. 