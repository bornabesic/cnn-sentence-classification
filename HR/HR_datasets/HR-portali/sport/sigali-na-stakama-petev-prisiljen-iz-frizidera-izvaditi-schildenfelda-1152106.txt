Sudeći po zadnjim treninzima, Dinamo će u nedjelju u Vinkovcima protiv Cibalije (15 sati) biti znatno jači i opasniji nego što je bio na proljetnom startu sa Slavenom. U sastav bi se, naime, trebao vratiti najbolji strijelac Soudani, koji cijeli tjedan normalno trenira sa suigračima i njegova je tjelesna pripremljenost sada zadovoljavajuća. Debi Guilhermea Sigurno je, nadalje, da će debitirati Brazilac Guilherme, no trener Ivajlo Petev još dvoji hoće li igrati od početka ili će mu dati priliku tijekom dvoboja. Jasno je da neće biti Sammira, koji je, iako nespreman, bio predstavljen zagrebačkoj publici i potom se vratio kondicijskim pripremama. Ozlijeđeni srednji branič Leonardo Sigali hoda uz pomoć štaka, koljeno mu je još natečeno i vrlo bolno. Iako je bio već na dva pregleda magnetskom rezonancijom, Dinamovi liječnici ništa ne žele prepustiti slučaju pa će nesretni Argentinac sljedeći tjedan na još jedan pregled istom metodom, nakon čega će se odlučiti je li mu potrebna operacija. Nakon drugoga pregleda, nalazi su pokazali da bi se ozljeda mogla zaliječiti konzervativnom terapijom, no u klubu žele biti potpuno sigurni u dijagnozu. A tko će zamijeniti Sigalija na poziciji srednjega braniča? Budući da je Filip Benković ozlijeđen (upala tetive), Petevu su na raspolaganju ostali mladi Dino Perić i iskusni Gordon Schildenfeld. Kako sad stoje stvari, bugarski će stručnjak posegnuti za – iskustvom! Iako se u zadnje vrijeme baš i nije naigrao, iako protiv Slavena nije bio ni na klupi, Schildenfeld bi u nedjelju protiv Cibalije trebao, u paru s Leškovićem, zapovijedati obranom. Olmo propustio prigodu Umjesto koga će, pak, zaigrati Soudani i Guilherme, budu li u sastavu od početka? Petev sigurno neće mijenjati 4-2-3-1 sustav, pa bi mu najjednostavnije bilo da promijeni igrače na bočnim napadačkim pozicijama. Bude li tako, umjesto Olma ući će Soudani, a umjesto Ćorića Guilherme. Gojak bi ostao u sastavu kao organizator igre, iza napadača Hodžića, a dvojica zadnjih veznih sa Slavenom bili su Antolić i Pavičić. Međutim... Mnogo toga nije bilo dobro u igri plavih protiv Slavena, sve je bilo dozlaboga sporo i neinventivno, s previše dodira lopte na sredini travnjaka. U tom “guslanju u prazno” prednjačio je Pavičić, pa neće biti neočekivano bude li Petev malo “promiješao” vezni red. Primjerice, postavljanjem Ćorića iza Hodžića, te da umjesto Pavičića, na drugog, ofenzivnijeg zadnjeg veznog, uz Antolića, postavi Gojaka. Ktome, mladi je Olmo protiv Slavena igrao dobro i Petev ozbiljno razmišlja da ga ostavi u udarnoj postavi. A i Stojanović bi na desnom defenzivnom boku mogao zamijeniti rezerviranog Matela. Te su kombinacije Petevu u glavi, a budući da ne običava otvoriti karte prije dvoboja, tek ćemo u Vinkovcima vidjeti što je “iskemijao” i hoće li to biti dobitna formula.  >>Napadač Dinama: Prekritični ste, a mi smo ipak najjači! Rijeka me zanima kao lanjski snijeg... 