KOSOVSKI nogometni prvak Trepča 89 ući će u povijest kao prvi kosovski klub koji će zaigrati u kvalifikacijama Lige prvaka. Klub iz Kosovske Mitrovice je dva kola prije kraja prvenstva osigurao naslov, a dobio je i licencu za nastup u europskim kupovima. Trepča 89 će prvi europski nastup imati 27. ili 28. lipnja u prvom pretkolu Lige prvaka. Ždrijeb je 19. lipnja, a potencijalni rivali kosovskog kluba su velški The New Saints, Linfield iz Sjeverne Irske, Vikingur s Farskih Otoka, andorska Santa Coloma i malteški Hibernians. S Kosova će još dva kluba nastupiti u Europi. Predviđeno je da to budu drugoplasirani klub iz prvenstva i pobjednik Kupa, ali je upitno hoće li to biti glavni kriterij zbog problema s licencama. Dozvolu za nastup u Europi dobili su još Priština, Llapi i Feronikel. Kosovski nogometni savez je prošle godine primljen u UEFA-u i FIFA-u, ali tadašnji prvak Feronikel i pobjednik Kupa Priština nisu dobili dozvolu za nastup u europskim kupovima jer nisu imali licence.