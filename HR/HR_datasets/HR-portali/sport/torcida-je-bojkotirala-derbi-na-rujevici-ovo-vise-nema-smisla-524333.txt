Nakon svega, samo osam Torcidaša pojavilo se na Rujevici što je bilo veliko iznenađenje i za domaćina ali i za Hajduk. Odmah po dolasku izvjesili su transparent: "Ovo nije zbog tebe, ti nikad nisi sam, ovo je zbog njih. Ovo je zbog nas." Bojkot je ovo Torcide zbog tretmana kakav doživljavaju od otvaranja stadiona na Rujevici. Na stranu što im domaćin osigura maksimalno 250 ulaznica pošto je ispod pet posto kapaciteta stadiona veći je problem tretman policije koja ih redovito dovodi tek na pola utakmice, a onda moraju u famozni "kavez" popularno nazvan Guantanamo po američkom zatvoru. Teško da će ovaj bojkot promijeniti bilo što u odnosu prema navijačima, dublji je to problem. No, vrijedi notirati i ovu akciju jer je zadnji put 200-njak Torcidaša utakmicu na Rujevici gledalo u narančastim kombinezonima, koji su trebali simbolizirati zatvorsku uniformu. - Prošli smo svakakvih gostovanja, tortura, pogotovo na Maksimiru, no nigdje se prema navijačima ne odnose kao u Rijeci. Stvarno nema smisla izgubiti cijeli dan i onda iz kaveza odgledati 20-ak minuta nogometa - poručili su nam Torcide. 