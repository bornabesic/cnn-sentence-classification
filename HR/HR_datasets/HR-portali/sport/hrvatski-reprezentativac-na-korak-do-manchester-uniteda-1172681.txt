Ivan Perišić vjerojatno karijeru nastavlja u Manchester Unitedu iako ga ugovor s Interom veže do 2020. godine. Mediaset Premium, talijanski televizijski kanal u Berlusconijevom vlasništvu, objavio je kako će 28-godišnji hrvatski igrač karijeru nastaviti u Unitedu. I talijanski SkySports javlja kako je Perišić već sve dogovorio s engleskim klubom i kako će potpisati ugovor na četiri godine uz godišnju plaću od sedam milijuna eura. Nedavno je i menadžer crvenih vragova Jose Mourinho bio u Zagrebu kako bi razgovarao s hrvatskim reprezentativcem. United i Jose Mourinho su dogovorili uvjete s Perišićem, a još se samo čeka dogovor s Interom. Crno-plavi su postavili cijenu od 55 milijuna eura, a klub s Old Trafforda nudi deset milijuna manje. U ugovoru bi bili i bonusi na Perišićev učinak u novom klubu. U Interu znaju kako Perišića ne mogu zadržati, a treba im novac za pojačanja i vjerojatno se s Unitedom neće previše cjenkati. Perišić je u Inter došao u kolovozu 2015. godine iz Wolfsburga za 19 milijuna eura. Talijanski klub će od njegove prodaje zaraditi dvostruko više.