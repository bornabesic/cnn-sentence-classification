Braničima zagrebačkog Medveščaka priključuje se novo ime. 25-godišnji Čeh, vlasnik brončane medalje sa Svjetskog prvenstva 2012., Jakub Krejčik posljednje je dvije sezone proveo u švedskoj SHL ligi i pritom bio najefikasniji branič Örebra HK.  „Jakub je branič koji jako dobro kliže i voli se uključiti u igru u napadu. Posljednje dvije sezone je bio najefikasniji branič svoje švedske momčadi i s reprezentacijom je sudjelovao na Svjetskom prvenstvu 2015. Jakub će nam donijeti drugu dimenziju u obrani, obzirom na braniče koje imamo. Veseli se dolasku u Zagreb i prilici da pokaže da spada u sam vrh KHL-a“, izjavio je prilikom objave transfera sportski direktor Medveščaka, Aaron Fox. Rodom iz Praga, Krejčik je svoje juniorske dane proveo u sustavu Slavije Prag, a u sezoni 2012./2013. priključen je momčadi Leva koja se natjecala u KHL-u. U idućoj sezoni otišao je na posudbu u Spartu u kojoj je imao dosad bodovno rekordnu godinu upisavši 25 bodova kroz 45 ligaških utakmica te pet bodova u doigravanju. Sparta je te godine osvojila treće mjesto Extralige. Standardni je član češke reprezentacije još od juniorskih dana, a debi za seniore je upisao 2011. na Channel One kupu u utakmici protiv Finske u kojoj je s pogotkom sudjelovao u 5:1 pobjedi. Preko projekta #jointhestory saznali smo da Jakub uživa u društvenim igrama, ali ne voli gubiti; obožava putovati, a Mauritius mu je omiljena destinacija i nikako ne vol jesti gljive. Uz Krejčika, novi član Brloga je i mladi češki napadač kojega je kao 16-godišnjaka Medveščak odabrao na KHL Draftu 2013. godine, Jiri Smejkal. „Jiri će biti dio momčadi kao mladi igrač ove sezone. Igrao je zahtjevne minute za Češku na prošlom Svjetskom juniorskom prvenstvu za igrače do 20 godina. Jiri je visok i jak igrač, i sigurni smo da će u igri davati sve od sebe. Nadamo se da će se nametnuti i natjecati sa starijim dečkima za vrijeme na ledu“, izjavio je prilikom objave transfera sportski direktor Medveščaka, Aaron Fox. Rodom iz Čeških Budejovica, prošao je mlađe kategorije u lokalnom klubu u kojem je i Tomaš Mertl napravio svoje prve korake, da bi protekle dvije sezone proveo u WHL-u (Western Hockey League) u Sjevernoj Americi. Prve sezone je kao član Moose Jaw Warriorsa odigrao 72 utakmice i postigao 32 boda, da bi u drugoj na pola sezone prešao u Kamloops Blazerse odakle dolazi u Medveščak. Standardni je član mladih selekcija češke reprezentacije od 2011. godine, a vlasnik je i srebrne medalje sa Svjetskog prvenstva za igrače do 18 godina održanog u Finskoj 2014. godine.