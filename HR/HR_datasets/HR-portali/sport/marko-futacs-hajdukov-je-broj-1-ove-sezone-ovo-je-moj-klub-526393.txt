Naslov najboljeg strijelca lige za mene je jako lijep uspjeh u povratničkoj sezoni nakon ozljede, kazao je dvostruki strijelac Hajduka u susretu sa Slaven Belupom Marko Futacs. Iako utakmica Hajduka i Slaven Belupa nije imala baš nikakav rezultatski imperativ jer se ni jedni ni drugi nisu mogli pomaknuti na ljestvici, za Hajduk je to ipak bila važna utakmica. Sportski direktor i trener dogovorili su s igračima dodatni bonus ako na koncu osvoje rekordnih 69 bodova, i igrači su ga ostvarili. - Sretan sam zbog ove pobjede. Otvorili smo utakmicu jako dobro, u 25. minuti već smo vodili 2-0, ali smo onda neobjašnjivo stali. Svi, uključujući i mene. Nismo igrali dobro, nismo poštovali dogovor iz svlačionice, pogotovo u drugom dijelu - kazao je Futacs, koji je krivnju preuzeo na sebe. - Mogao sam zabiti još barem dva gola, a bio sam i sebičan. Trebao sam u više navrata proslijediti loptu suigračima u boljoj poziciji i zato im se ispričavam. Malo mi je popustila koncentracija, očito je i mene ponijela ta utrka za naslovom najboljeg strijelca, možda sam i prerano počeo slaviti kraj sezone, nakon drugog gola već sam bio kod kuće na odmoru. Važno je da iz ove utakmice izvučemo pouke, ali ipak je na koncu najvažnije da smo se pobjedom oprostili od sezone u kojoj smo ipak osigurali treće mjesto, i dosegli rekordnih 69 bodova, što je bio cilj. Marko je s 18 postignutih golova osvojio naslov najboljeg strijelca lige, s golom prednosti ispred Hilala Soudanija. - Znate i sami da sam u Hajduk stigao nakon operacije koljena, da nisam prošao pripreme, da sam se odmah ozlijedio, i tek pred kraj prvog dijela sezone uhvatio formu. Velike zasluge za moje golove idu ostatku momčadi, bez njih ni ja ne bih bio toliko efikasan. Mađarski centarfor zadovoljan je učinkom, ali vjeruje da može i bolje. - Kad se sve uzme u obzir, proljeće je za mene osobno bilo iznad očekivanja. Nisam očekivao da ću tako brzo doći na ovaj nivo. Bio je to dug put, bilo je teško preživjeti ovo razdoblje, no znam da mogu i moram još puno bolje. Jedva čekam da prođu tri tjedna odmora, da što prije započnemo pripreme i novu sezonu, u kojoj želim postići još više golova. Najave čelnika kluba su da od svake sezone očekuju korak naprijed. S Markom ili bez njega. Nije tajna da je dobrim igrama skrenuo pozornost brojnih klubova na sebe, kao što nije ni tajna da u ugovoru ima klauzulu po kojoj je slobodan ako netko za njega plati Hajduku 1,5 milijuna eura odštete. Naravno, ako on da svoj pristanak. Kada je dolazio u Hajduk ozlijeđen i nespreman, činilo se to kao astronomska cifra,  koju nitko neće platiti za njega. Danas? U Hajduku mole Boga da ne stigne ponuda. - Ne zamaram se ponudama, ovo je moja momčad, moj klub, odlično se osjećam, navijači me vole i, dok god je tako, razmišljam samo o Hajduku i tome kako ući u grupnu fazu Europske lige i boriti se uz bok Dinamu i Rijeci sve do kraja sezone. Želim napraviti iskorak s Hajdukom, a za to će nam svima trebati puno više rada i boljih igara. I više mojih golova! Doveden i najavljen kao pojačanje 'A' klase, koje Hajduk u normalnim okolnostima nikad sebi ne bi moglo priuštiti. Isprva su i on, i oni koji su ga doveli, trpjeli kritike, kako zbog viška kilograma, tako i zbog slabog kretanja, neefikasnosti... No u drugom dijelu, kad se pripremio, Futacs je potvrdio klasu, te što je najvažnije, da još uvijek ima prostora za napredak. S njim u vršku napada Hajduk u narednoj sezoni ima priliku napraviti rezultatski iskorak, a jedina je opasnost eventualna prodaja. Futacs u ugovoru ima klauzulu po kojoj ga Hajduk mora pustiti ako netko za njega plati 1.5 milijuna eura odštete. Kad je dolazio u Hajduk ozlijeđen i nespreman, činilo se to kao astronomska cifra,  koju nitko neće platiti za njega. Danas? U Hajduku mole Boga da ne stigne ponuda, jer bez Futacsa to više neće biti ista momčad.   Samozatajni Portugalac došao je na početku sezone, kada je pola momčadi već bilo posloženo, od trenera Pušnika, preko Kožulja, Ercega... I kad je krenulo loše, stao je iza Pušnika i momčadi, preuzeo dio krivnje i za ono što objektivno nije ni bio kriv. Plodovi njegovog rada počeli su se nazirati u drugoj polovini proljeća, no vrijednije od svega što je napravio su temelji Akademije, te temelji za narednu sezonu. Nikad ranije Hajduk nije imao pripremljenu sezonu, od posloženog stožera, preko kostura momčadi, do planiranih pojačanja, i to stopera, lijevog beka, zadnjeg veznog i fantaziste. Da je samo s Futacsem pogodio, njegov bi rad zaslužio pozitivnu ocjenu, sve ostalo samo je dodatni bonus.  I on je stigao u Hajduk s brojnim upitnicima, prije svega koliko je uopće zdrav, a onda i kvalitetan za nositelja igre Hajduka. Strpljivo je čekao priliku, koristio minute koje mu je Pušnik davao na kapaljku, a kraj sezone je dočekao s kapetanskom vrpcom oko ruke u Koprivnici, te epitetom jednog od najboljih igrača sezone i kandidatom za 'Hajdučko srce'. Jedan od rijetkih 'domaćih' igrača u momčadi, ali i jedan od onih koji svakim svojim nastupom na Poljudu potvrđuje koliko se ugodno i moćno osjećaju domaći igrači uz podršku Torcide.  Došao je u Hajduk sa stigmom 'mamićevca', čovjeka koji niti ne navija za klub kome je postao predsjednik, a ubrzo se suočio i s optužbom da u Hajduk igrači mogu doći isključivo preko managera s kojim je blizak, te da je iz kluba potjerao 'legende'. Udarali su ga sa svih strana, vrijeđali i javno s bine i napadali u kancelariji... I sve je stoički otrpio. Pred sebe je postavio četiri cilja, financijsko ozdravljenje kluba, rezultatski iskorak prve momčadi, plasman B momčadi u Drugu ligu, te povratak juniora u nacionalni rang natjecanja. Sva četiri cilja je ispunio, i osigurao Brancu i Carrillu 1.5 milijun eura za dodatna pojačanja i pripremu naredne sezone. No pred njim je sada najvažniji zadatak, a to je trofej. Bez obzira na sve što je napravio i što će napraviti, još jedna sezona bez trofeja i europske jeseni, te s debelim zaostatkom za prvakom ma tko on bio, ne može i neće biti ocijenjena uspješnom. Baš kao što to nije bila ni ova sezona.  Objektivno, bila je to sezona ispod ranga očekivanja za igrača kakav bi trebao postati Nikola Vlašić. Dugo se mučio s ozljedama i idejama trenera, da bi tek u drugom dijelu sezone i on proigrao, i pokazao koliko u stvari može i vrijedi. No činjenica je da za njega ne vrijede isti kriteriji kao za ostale igrače, za što je sam kriv, ili ako želite zaslužan. Pred Nikolom su od malih nogu visoki ciljevi i on ih je manje – više sve dosegao. Sada ga očekuje najkrupniji iskorak, da se prometne u prvog igrača momčadi. Ipak, ne smije se zanemariti ni činjenica da se radi o igraču koji je s jedva 19 godina upisao preko 100 nastupa, koji je postao najmlađi strijelac u povijesti kluba u prvenstvenim i europskim nastupima, reprezentativac..., te da se od njega očekuje minimalno 5 milijuna eura odštete od transfera.