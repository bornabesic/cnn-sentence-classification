Foto: Getty Images/Guliver Image DVADESET naslova prvaka Engleske, 12 FA Cupova, pet liga kupova, tri Lige prvaka, Kup kupova, Europska liga... Popis osvojenih trofeja Manchester Uniteda mogao bi sam zauzeti ovih nekoliko redaka, no sinoćnjim osvajanjem Europske lige, osim što mu je to bio 43. trofej u riznici, Manchester United ugurao se u samu europsku elitu. Mourinhova momčad jedna je od samo pet koja je osvojila sva tri europska trofeja: Ligu prvaka, Europsku ligu i prije 18 godina ukinuti Kup pobjednika kupova. Osim Uniteda, to je uspjelo Ajaxu, Bayernu, Chelseaju i Juventusu. Osim trofeja, United si je ovom pobjedom osigurao najmanje 60 milijuna eura, koji bi mu izmaknuli da je jučer slavio Ajax. Englezi su u kasu utrpali šest milijuna eura nagrade od Uefe za osvajanje, no to je sitniš u usporedbi s ugovorom s Adidasom koji kaže da će ulaskom u Ligu prvaka kroz osam godina inkasirati još 25 milijuna. Dodamo li tome i 30-ak milijuna eura koliko će dobiti od igranja u Ligi prvaka i svih drugih sponzorskih i TV ugovora, Unitedu je Europska liga donijela puno više nego što se čini na prvi pogled.