Pod Vezuvom je ljetos bilo vruće jer je glavna uzdanica Gonzalo Higuaín prodan Juventusu za 93 milijuna eura, a rekordna je odšteta uložena u široku paletu pojačanja u raznim linijama. Napoli je do pretkraj prijelaznog roka čuvao 35 milijuna eura za paket Marko Pjaca – Marko Rog, no prvospomenuti je ustrajao u želji preseliti u Torino pa su se južnjaci morali zadovoljiti ovim potonjim. Talijanski je tisak vrlo povoljno ocijenio potez momčadi koju vodi Maurizio Sarri, iako predviđa Rogu početnu ulogu pričuve za kapetana Mareka Hamšika ili Jorginha, piše Max! Trešnja na vrhu torte Fox Italia povukao je paralelu između Roga i Luke Modrića, oslikavši ga povučenim graditeljem, obdarenim izvrsnim pregledom igre i sposobnošću razaranja protivničkih akcija. – U Napoliju je uloga organizatora rezervirana za Jorginha, dok ostala dva mjesta u vezi zauzimaju Allan i Hamšik. Njihov status prvotimca zasad nije u opasnosti – zaključuje Fox Italia. Portal Calcio.fanpage.it proglasio je Roga “predodređenim za velike stvari” i “trešnjom na vrhu torte” ovogodišnjeg prijelaznog roka u kojemu je Napoli doveo srednjake Piotra Zielinskog, Emanuelea Giaccherinija i Amadoua Diawaru. Portal veliča Rogovu svestranost i spremnost da uz organizaciju igre obavlja i prljav posao – čuvanje i oduzimanje lopti. – Ne valja podcijeniti ni njegovu vještinu ubacivanja u napad i dalekometni udarac. Povučenija mu je uloga prošle godine smanjila plijen u golovima, no uklopi li se u Sarrijev sustav, mogao bi iznenaditi i na tom planu – prosuđuje Calcio Fanpage. Dnevnik Quotidiano pohvalio je Roga zbog sposobnosti pokrivanja nekoliko uloga, uključujući ofenzivnog veznog. Prema Quotidianu, Napoli je u njemu dobio značajno pojačanje koje će dati momčadi dodatnu taktičku dimenziju i možda se razviti u veliku zvijezdu. – Manje je tehnički dotjeran i kreativan od Modrića, ali unosi veliku borbenost i dinamičnost. Treneri ga osobito cijene zbog sposobnosti da otme loptu na sredini terena i ubaci se u zonu opasnosti po protivnička vrata. Ima i odličan dribling i snalažljivost u uskim prolazima. Prošlo je više od četvrt stoljeća otkad je Napoli s Diegom Maradonom na vrhuncu moći osvojio drugi od svoja dva državna prvenstva. Od tada se dogodilo toliko toga – klub je ispao u drugu ligu, vratio se, bankrotirao, pao u treću ligu i počeo od nule. Tijekom Maradonine ere, Napoli je osvojio dvostruku krunu 1987., Kup Uefe 1989. te prvenstvo i Superkup 1990., no od tada je postepeno klizio prema dnu. Nakon što je Maradonina talijanska karijera sramotno okončana pozitivnim testom na kokain, momčad je još neko vrijeme živjela od Antonija Carece, Gianfranca Zole, Daniela Fonsece i Fabija Cannavara, ali ne zadugo. Zatišje je potrajalo samo do 1998., kad je Napoli završio na dnu sa samo dvije pobjede u 34 kola. Dvije godine poslije vratio se, ali i odmah opet ispao. Uslijedilo je još gore stradanje kad je klub 2004. bankrotirao zbog duga od 70 milijuna eura. Filmski producent Aurelio De Laurentiis uskočio kao spasitelj, otkupivši Napolijeva natjecateljska prava od stečajnog upravitelja i upisavši obnovljeni klub u treću ligu. Trebale su proći dvije sezone da Edoardo Reja povede svijetloplave u Serie B i još jedna za povratak u prvu ligu nakon šest godina izbivanja. Ironijom sudbine, zadnju je sezonu u drugoj ligi Napoli proveo s Juventusom, izbačenim zbog afere Calciopoli. Istovremeno su se vratili u Serie A i danas se bore za primat u Italiji. Kritičnom je razdoblju došao kraj i Napolitanci su se ponovno mogli smiješiti. Njihovi su miljenici opet zakoračili u europske kupove, osvojili dvije Coppe Italia i jedan Superkup, dok su u Serie A došli nadomak naslovima 2013. i 2016., oba puta ne mogavši preskočiti Juventus. Trešnja na vrhu torte Kad je prošle sezone Gonzalo Higuaín povukao nebeskoplave na čelo ljestvice prvi puta od 1990., tifosi su počeli vjerovati u čuda. Neki su vidjeli prst sudbine u podacima da je Higuaín Argentinac poput Diega i da je je rođen 1987., u godini prvog Napolijeva scudetta. A on je prešao upravo u Juve, momčad koju Napoli nastoji svrgnuti s vrha Apenina. Preostaje vidjeti jesu li nebeskoplavi više izgubili odlaskom “izdajnika” Higuaína, ili dobili dolaskom Roga i plejade drugih prinova. >> Pratite tjednik Max! Germanijak i na Facebooku 