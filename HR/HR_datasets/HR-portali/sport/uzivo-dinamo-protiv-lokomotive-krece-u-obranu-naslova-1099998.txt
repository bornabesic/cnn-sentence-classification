Ni u 22. međusobnom susretu u HNL-u Lokomotiva nije uspjela iznenaditi Dinamo. Na premijeri nove sezone u Maksimiru hrvatski je prvak pobijedio lokose sa 3:1. U 15. minuti Lokomotiva je povela pogotkom Fiolića nakon sjajne povratne lopte Doležala, ali je Dinamo pogocima Soudanija i Hodžića u zadnjih 15 minuta prvog poluvremena preokrenuo omjer. Sosa je u 30. minuti ubacio s lijeve strane, a Alžirac je primirio loptu ljevicom na rubu šesnaesterca, okrenuo se i pucao desnom nogom. Lopta se od stative odbila u mrežu za 1:1. U 44. minuti Dinamo vodi sa 2:1. Hodžić je imao mnogo sreće, lopta se u lokosovom šesnaestercu odbijala od noge stoperima Bočkaju i Prengi, a Dinamov je napadač uspio loptu ugurati u mrežu. Plavi su na odmor otišli s prednošću od 2:1. U drugom dijelu Dinamo je nastavio napadati. Sjajnu akciju u 54. minuti plavi su okrunili pogotkom, a strijelac je ponovno bio Hodžić. Stojanović je ubacio s desne strane, a napadač plavih je do lopte došao prije Filipovića i poslao loptu iza leđa Lokomotivina vratara. Dinamo je u zadnjih pola sata bio opasniji, ali nije uspio zabiti pogodak. Fernandes, Rog i Soudani su u tri minute pogađali stativu. Obje momčadi sljedeći tjedan igraju europske utakmice. U 2. pretkolu Lige prvaka u srijedu u Maksimiru Dinamo igra protiv Vardara (2:1), a u četvrtak u Kranjčevićevoj Lokomotiva prolaz u sljedeće pretkolo Europske lige traži u susretu protiv finskog Ropsa (1:1). Tijek utakmice: 90' - Gotova je utakmica u Maksimiru. Dinamo je pobijedio Lokomotivu sa 3:1. 83' - Treća stativa Dinama u tri minute. prvo je pogodio Fernandes, pa Rog i sada Soudani. 73` - Nova prilika za Dinamo! Junior je spustio Soudaniju koji je pucao sa 16 metara, Filipović sjajno obranio, a Hodžićev šut iz odbijanca blokirao je Prenga. 62` - Pjaca je izašao iz igre uz pljesak gledatelja, zamijenio ga je Junior Fernandes. Minutu prije je s Rogom zakuhao priliku ispred Lokomotivinih vrata. 54' - Goooool! - Dinamo vodi sa 3:1, strijelac je ponovno bio Hodžić 50` Cekici je pucao sa 12 metara nakon ubačaja iz slobodnjaka s lijevog boka, no lopta odlazi pored vrata. 46' - Počelo je drugo poluvrijeme. 45' - Igrači su otišli na odmor. Na poluvremenu plavi vode sa 2:1 44' - Gooooool! Dinamo vodi protiv Lokomotive sa 2:1. Strijelac je bio Hodžić. 36` - Lokomotiva prijeti, Doležal se prošetao kroz Dinamovu obranu, gurnuo sjajnu loptu Fioliću koji puca s jedanaest metara, ali u blok. 33`- Novi dobar Dinamov pokušaj, Stojanović je ubacio u kazneni prostor, a Soudani nije uspio zahvatiti loptu. 30' - Gooooool! Soudani se lijepo okrenuo na vrhu šesnaesterca i preciznim udarcem pogodio za izjednačenje. Dinamo - Lokomotiva 1:1 19' - Sjajna Dinamova akcija. Pjaca je odigrao dvostruko dodavanje sa Soudanijem nakon kojeg je ciljao donji desni kut Filipovićevih vrata, ali lopta prošla kraj stative. 16' - Goooool! Lokomotiva vodi u Maksimiru protiv Dinama sa 1:0. Jan Doležal probio je desnu stranu, ušao u šesnaesterac i proigrao Ivana Fiolića koji mirno pogađa suprotni kut Dinamovih vrata. 7' - Prva prilika za Dinamo. Benković je potegnuo iz slobodnog udarca s 25 metara, a vratar Filipović je odbio loptu. 1' - Počela je utakmica u Maksimiru. 18.55 - U Maksimir je na premijeru došlo 500 gledatelja 18.50 - Od prve minute na suprotnim stranama igrat će braća - Ante i Josip Ćorić. 18.35 - Evo sastava: Dinamo: Ježina, Stojanović, Schildenfeld, Benković, Sosa, Machado, Antolić, Soudani, Ćorić, Pjaca, Hodžić. Lokomotiva: Filipović, Karačić, Prenga, Šunjić, Bartolec, Ćorić, Çekiçi, Bočkaj, Fiolić, Marić, Doležal. Sudac: Igor Pajač (Sveti Ivan Zelina). 