Nogometaš europskog prvaka Real Madrida, Cristiano Ronaldo (32), nije platio 8 milijuna eura poreza na prihod kojeg je ostvario od sponzorskih ugovora od 2011. do 2013., navela je španjolska Porezna uprava u dokumentu poslanom španjolskom državnom odvjetništvu. Vijest je u četvrtak objavila španjolska javna televizija RTVE nakon što su dvije radijske postaje i novine El Mundo navele da su imale uvid u dokument te dobile potvrdu u Poreznoj upravi. Ronaldo, najbolji nogometaš svijeta u prošloj godini, regulirao je svoju poreznu situaciju u 2015. kada je platio porez od 5,6 milijuna eura za razdobje od 2011. do 2013. Porezna uprava smatra da je trebao uplatiti još 8 milijuna eura. Državno odvjetništvo sada treba utvrditi da li je Ronaldo pokušao prevariti Poreznu upravu, zbog čega bi moglo podići optužnicu protiv njega, ili je riječ o administrativnoj pogrešci. Odvjetništvo se mora izjasniti do 30. lipnja kada zastarijeva eventualna nepravilnost iz 2011. Ronaldo se priprema za finale Lige prvaka protiv Juventusa koje se igra u Cardiffu 3. lipnja te u četvrtak nije bio dostupan za komentar. Real Madrid se nije očitovao na slanje dokumenta iz Porezne uprave. Španjolsko državno odvjetništvo podignulo je prošli tjedan optužnicu protiv portugalskog igrača Real Madrida, Fabia Coentraa, te bivšeg Atleticovog kolumbijskog napadača Radamela Falcaa optuživši ih da su otvaranjem tvrtki u Panami i Irskoj utajili oko 7 milijuna eura poreza. Zastupnik sve trojice nogometaša je Portugalac Jorge Mendes (51).