Zbog ozljede desnog rebra tzv. stres frakture Valent Sinković, koji s bratom Martinom čini zlatni olimpijski veslački tandem Braća Sinković, propustit će ciklus pripremnih treninga i početak predstojeće sezone koji uključuje i nekoliko natjecanja. Martin Sinković u tom će periodu trenirati i natjecati se u samcu. Valent Sinković bolove u desnom rebru osjetio je po treći put u posljednje tri godine u jesen prošle godine kada započinje novi oporavak. Tog trenutka otkazao je treninge, osobito one veslačke. Očekivalo se kako će se Braća Sinković na vodi ponovno sastati u veljači ove godine no ulazak u čamac i izlazak na jezero pokazali su kako su bolovi joč uvijek prisutni i kako oporavak nije završio. U dogovoru s liječnikom dr.sc. Tomislavom Smoljanovićem, proslavljenim veslačkim olimpijcem iz legendarnog sydnejskog osmerca, trener Bralić i Braća Sinković donjeli su odluku o promjeni planova i otkazivanju priprema i natjecanja u disciplini dvojac bez kormilara na početku ove sezone, a koja započinje ubrzo.  „Nismo nimalo sretni zbog ove situacije, no u ovome trenutku smatramo kako su Valentovo zdravlje i Valentov oporavak važniji od svih natjecanja i rezultata te smo iz tog razloga donjeli i objavljujemo ovu odluku. Ozljede su dio sportskog života i kao takve moramo ih prihvatiti, a tijelu dati vremena da se kvalitetno oporavi, osobito što je ovdje riječ o vrlo ozbiljnoj i bolnoj ozljedi“, izjavila su Braća Sinković i trener Bralić i dodali:  „U svoj ovoj nezgodi razmišljamo kako je dobro da se dogodila sada, na početku našeg novog četverogodišnjeg olimpijskog ciklusa i da nas nije zadesila prije Rija. Imamo dovoljno vremena za oporavak i pripreme do Igara u Tokiju 2020. godine gdje Hrvatsku želimo ponovno učiniti sretnom i ponosnom i vratiti se s medaljom, a to zelimo postići u našoj novoj disciplini - dvojac bez kormilara“. Predviđa se kako će Valentov oporavak potrajati još nekoliko tjedana tijekom kojih mora strogo mirovati i minimalno se kretati. Braća Sinković trebala bi se prvi put kao natjecatelji zajednički pojaviti na 2. svjetskom kupu sredinom lipnja u Poznanu.