Sada je sve jasno. Lino Červar prvi je pick Hrvatskog rukometnog saveza za mjesto novog izbornika hrvatske muške rukometne reprezentacije. Prvi izbor jer će se s njim prvo obaviti razgovor. Zoran Gobac, dopredsjednik HRS-a, nalazi se u Skoplju gdje će danas obaviti razgovor. Zanimljivo je kako je upravo Zoran Gobac bio čovjek koji je Linu Červara prvi put doveo na klupu hrvatske rukometne reprezentacije. Te 2002. godine svi su bili u čudu – otkud sad Lino Červar? No Gobac je itekako dobro pogodio. Lino je na deset velikih rukometnih natjecanja osvojio svjetsko zlato i dva srebra, olimpijsko zlato i dva europska srebra. Na devet od deset natjecanja igrao je u polufinalu. No, za razliku od 2002., sada će Lino jako dobro razmisliti hoće li se prihvatiti uloge izbornika. Prije 15 godina bilo ga je puno lakše dovesti jer mi je još na Mediteranskim igrama u Bariju 1997. godine, dok je bio izbornik Italije rekao: “Jednog dana bit ću sigurno hrvatski izbornik. To mi je velika želja.” Zašto će pregovori ovoga puta biti teži? Zato što Lino ima ugovor s makedonskim rukometnim savezom, ali i s klubom Metalurgom. U Makedoniji je od 2010. godine i ne kaže bez razloga da danas ima dvije domovine – Hrvatsku i Makedoniju. Lino ne želi zatvarati vrata – Gledajte, nije bilo ugodno čitati kako se mediji “loptaju” mojim imenom. Ja sam izbornik Makedonije i trener Metalurga. Dakle, prema čelnim ljudima saveza i kluba imam određene obaveze. Jako dobro znate da iza sebe nikad nisam ostavio zatvorena vrata. Tako ih ne želim zatvoriti ni u Makedoniji. Naravno da sam za ozbiljan razgovor, s jasnim kriterijima, s čelnicima HRS-a – istaknuo je Lino Červar. I dok bi napuštanje klupe reprezentacije Makedonije puno lakše podnio, Lino će se teško odreći klupe Metalurga. Kada bi se samo njega pitalo, on će sigurno iznijeti prijedlog da bude trener Metalurga i hrvatske reprezentacije. No tu postoji problemčić. U HRS-u žele izbornika koji će se posvetiti isključivo hrvatskoj reprezentaciji. U Savezu ne žele trenera koji će obavljati posao na dvije stolice, pogotovo ako je još ta druga izvan granica Hrvatske. Svojevremeno je Lino Červar bio trener Hrvatske, ali i kluba Zagreba. Nekad je to bilo dobro, nekad i nije. U posljednje vrijeme izbornici Hrvatske (Babić, Goluža) nisu bili i treneri u klubovima. Premda takvih slučajeva ima u Europi – Talant Dušebajev je trener Kielcea i Poljske, Xavier Sabate bio je trener Veszprema i mađarske reprezentacije. Na kraju krajeva, Lino Červar još je uvijek trener Metalurga, ali makedonske reprezentacije. U ovim pregovorima novac neće biti presudan za Linu. Jer HRS ne može platiti toliko koliko zajedno mogu Metalurg i makedonski rukometni savez. Za Linu je veći izazov od novca povratak na klupu Hrvatske i osvajanje jedine zlatne medalje koju nema u svojoj zbirci – europskog zlata. Ponuda je na stolu No zna jako dobro Lino da tu postoji i faktor neuspjeha. Što ako ne uspije? A Lino ne voli neuspjehe i zato je otišao kao izbornik dok je bio na vrhu, otišao je nakon što je na Europskom prvenstvu u Austriji osvojio srebro. Pitanje je koliko bi na Linu utjecao neuspjeh, odnosno na njegovu trenersku karijeru. Sigurno ne želi završiti kao Zdravko Zovko koji se na klupu Hrvatske vratio 2000. godine kada je Hrvatska također bila domaćin Europskog prvenstva. Zovko se vratio na klupu imajući oko vrata svjetsko srebro i europsku broncu, a onda je doživio neuspjeh. Niti je Hrvatska osvojila medalju niti se uspjela plasirati na Olimpijske igre u Sydneyu. Lino Červar, dakle, imat će ponudu na stolu. I neće imati puno vremena za razmišljanje. Vjerojatno samo desetak dana. Ne više. Jer, u slučaju da odbije morat će se razgovarati s drugim kandidatima. Tko je sljedeći izbor? Hoće li se razgovarati s Perkovcem, Obrvanom, Golužom... >>Igor Čerenšek: Biste li se ograđivali i da su rukometaši osvojili odličje? >>Norveški izbornik Berge odbio klupu Flensburga 