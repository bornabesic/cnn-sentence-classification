Hrvatska tenisačica Jana Fett plasirala se prvi put u karijeri u polufinale teniskog WTA turnira i to u Hobartu nakon što je u četvrtak u četvrtfinalu lako sa 6-1, 6-4 pobijedila Paragvajku Veronicu Cepede Royg (WTA-129). Meč je trajao 72 minute, a naša je tenisačica suparnici četiri puta uzimala servis, dok je svoj izgubila jednom.  Dvadesetogodišnja Zagrepčanka u polufinalu će igrati protiv kvalifikantice iz Belgije Elise Martens (WTA-127) koja je plasman u polufinale osigurala pobjedom protiv prve nositeljice Nizozemke Kiki Bertens.  "Stvarno sam uzbuđena zbog toga kako igram. Iznenađena sam što sam u polufinalu, nisam to očekivala", izjavila je Fett, koja je 340. na WTA ljestvici. a najveći dio 2016. godine pauzirala je zbog operacije ručnog zgloba. Zagrepčanka se u Hobartu prvi put uspjela probiti u glavni ždrijeb WTA turnira, a pobjednički niz započet u kvalifikacijama nastavila je i u prvom kolu kada je eliminirala pobjednicu i finalisticu Roland Garrosa, 36-godišnju Talijanku Francescu Schiavone.