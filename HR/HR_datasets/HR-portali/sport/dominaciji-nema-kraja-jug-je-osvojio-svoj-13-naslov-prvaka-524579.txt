Vaterpolisti Jug Croatia osiguranja osvojili su 13. naslov prvaka Hrvatske nakon što su u trećem susretu finala doigravanja porazili zagrebačku Mladost 11-4 (2-1, 2-1, 2-0, 5-2) upisavši i treću pobjedu. Jug CO je u prvom susretu slavio 7-1, u drugoj utakmici je bilo 13-6, a večeras 11-4 za ukupnih 3-0. Mladost se dobro držala tek u prvih 10 minuta do rezultata 2-2. Nakon toga uslijedilo je čak 20 minuta bez gola zagrebačkog sastava dok je Jug pritom zabio devet golova za uvjerljivih 11-2. Do kraja utakmice gosti su tek ublažili poraz postigavši dva gola za konačnih 11-4. Domaćine su do pobjede predvodili Paulo Obradović s tri, te Felipe Perrone i Maro Joković sa po dva gola, dok je Marko Bijač imao četiri obrane. U redovima Mladosti najefikasniji je bio Ivan Domagoj Zović s dva gola, dok je Frano Vićan sakupio devet obrana. Dubrovčanima je to osmi trofej u nizu, te 59. ukupno. U posljednje dvije sezone, od kraja kalendarske 2015. godine, seniorska momčad Juga osvojila je sve što se može osvojiti. Prošla sezona je bila najuspješnija u povijesti kluba - pet finala i pet trofeja. Osvojeni su hrvatsko prvenstvo i kup, Regionalna liga, Liga prvaka i europski Superkup. Ove sezone dubrovački sastav je ponovo osvojio prvenstvo, hrvatski Kup i Regionalnu ligu. Treće mjesto osvojio je Mornar koji je u trećoj, odlučujućoj utakmici pobijedio Primorje na Kantridi rezultatom 11-10. Antonio Buha sa četiri gola i Antun Goreta sa tri gola bili su najefikasniji kod Mornara, dok su kod Riječana Duje Peroš, Ante Vukičević i Ivan Buljubašić zabili po dva gola. Još ranije vaterpolisti POŠK-a su u borbi za peto mjesto bili bolji od Jadrana, dok je Medveščak sedmi nakon što je bio bolji od Solarisa. 