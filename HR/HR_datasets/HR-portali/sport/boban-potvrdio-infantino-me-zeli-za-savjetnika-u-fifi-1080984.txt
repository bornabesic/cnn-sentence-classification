Bivši kapetan Vatrenih, Zvonimir Boban, postat će savjetnik Giannija Infantina, pišu talijanski mediji. Baš kao što je Večernji list i najavio, Boban bi trebao biti tehnički savjetnik prvog čovjeka FIF-e i to za pitanja razvoja nogometa. – Da, Gianni Infantino želi me za savjetnika u Fifi. Mislim da je to njegova pozitivna ideja, kojom želi približiti bivše nogometaše Fifi – rekao je Boban za Rai Radio. – Moramo otvoriti FIFA-u za bivše igrače. Moramo ih slušati i uključiti u naše aktivnosti, ne samo u proces donošenja odluka, nego i u razvoj i naše društvene aktivnosti, rekao je Infantino nedugo nakon što je postao prvi čovjek FIFA-e. Legenda AC Milana osvrnula se i na situaciju u svom bivšem klubu: – Gledao sam utakmicu protiv Frosinonea. Ništa pozitivno nije ostalo u Milanu. Dečki su pokazali karakter vrativši se nakon 1:3, no to je premalo. Nije to Brocci kriv, on nije trebao ni prihvatiti posao trenera. Volio bih vidjeti Diega Simeonea na klupi Milana, iako je Mihajlović bio mali Simeone, priča Boban pa nastavlja: – To nije Berlusconijev Milan od prije 9-10 godina, a predsjednik bi to trebao razumjeti da zaštiti svoju povijest, mi ne možemo.  – Berlusconi je bio veliki predsjednik, no njegova je era završena i danas nije isti čovjek. Bolje da je prodao klub i otišao prije 10 godina. Odgovornost mora preuzeti i Adriano Galliani. A i apsurdno je da u klubu nema Paola Maldinija, rekao je Boban. 