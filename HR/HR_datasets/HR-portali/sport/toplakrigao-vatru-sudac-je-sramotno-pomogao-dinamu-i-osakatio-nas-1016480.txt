Nogometaši Dinama jučer su bez puno muke pobijedili Inter sa 5:1, a junak susreta bio je mladi napadač Armin Hodžić koji je zabio hat-trick. Jedan od pogodaka bio je izuzetno atraktivan, igrač Dinama zabio je rijetko viđenim škaricama. No, utakmicu je obilježio i sporan detalj u 38. minuti kada je sudac Tihomir Pejin dosudio Dinamu sumnjivi jedanaesterac i isključio Komorskog. - Moram reći kako je u 38. minuti sramotno okrenuta utakmica u korist Dinama. A kada u Maksimiru gubite 2:0, pa imate igrača manje, onda je nemoguće igrati. Dinamo je danas stvarno igrao dobro, nisam siguran da bi mi nešto više danas izborili, ali smo željeli vidjeti gdje smo u odnosu na takvog suparnika, rekao je trener Intera Samir Toplak, a zatim nastavio: - Televizijska snimka potvrdila je moje riječi, u suprotnom ne bi ovako javno istupao. Danas nije bilo potrebe na takav način uništiti utakmicu, mi smo sada osakaćeni i za sljedeće kolo. A što vam je rekao Komorski? - Komorski mi se kune da nije bio blizu suca. A ako sudac kaže da je Komorski zbog prigovora dobio crveni karton, onda - laže. Gledajte, mi radimo marljivo cijele dane, crnčimo po svakakvim uvjetima, pa nam nitko nema pravo na ovaj način uništiti utakmicu. >>Hodžić: Presretan sam, onakav se gol zabija samo jednom u životu! 