POSLJEDNJI ispraćaj Tomislava Židaka, velikana hrvatskog sportskog novinarstva, bio je na Krematoriju zagrebačkog groblja Mirogoj, nakon komemoracije u kazalištu Gavella. Obitelj, brojni prijatelji, suradnici, sportaši, kolege novinari i štovatelji pozdravili su se s legendarnim hrvatskim sportskim novinarom koji je preminuo 13. travnja u 65. godini života, nakon duge i teške bolesti. Židak je rođen 1. siječnja 1953. u Vugrovcu kraj Zagreba, a nakon završene gimnazije studirao je pravo.  Novinarstvom se počeo baviti 1975. godine u Studentskom listu, da bi već iduće godine postao honorarni suradnik u Sportskim novostima u kojima od 1979. radi kao profesionalni novinar, i u tom jedinom hrvatskom sportskom dnevniku ostaje sljedeća dva desetljeća. Od ožujka 1999. kao urednik reporter radi u Jutarnjem listu i najviše piše o nogometu, posebno o zagrebačkom Dinamu.   Iako ga većina čitatelja pamti po seriji sjajnih kolumni 'Iz maksimirske šume', koja je objavljivana u subotnjem magazinu Jutarnjeg lista, a kasnije tiskana u knjizi, Židak je pisao o gotovo svim sportovima, a izvješćivao je sa čak osam olimpijskih igara (Sarajevo 1984., Seul 1988., Barcelona 1992., Atlanta 1996., Sydney 2000., Atena 2004., Peking 2008., London 2012. godine) te sa brojnih svjetskih i europskih nogometnih prvenstava, kao i većine nastupa hrvatske nogometne reprezentacije.  Za svoj dugogodišnji rad dobio je nekoliko novinarskih priznanja, počevši od Nagrade Zvonimir Kristl, koje je 1982. godine Vjesnikova kuća dodjeljivala najboljim mladim novinarima, preko nagrade za novinara godine, koju mu je 2015. dodijelio Hrvatski zbor sportskih novinara, do posljednje za "Najbolji interviuev" koju je od HZSN-a dobio 2016. godine.  Na komemoraciji su govorili glavni urednik Jutarnjeg lista Goran Ogurlić, predstojnik Katedre za stilistiku Filozofskog fakulteta u Zagrebu Krešimir Bagić, nogometni trener Miroslav Blažević te novinar Anton Samovojska, dok je odabrane citate iz kolumni Tomislava Židaka čitao glumac Zlatko Vitez.  Nakon toga, posljednji ispraćaj Tomislava Židaka bio je na Krematoriju zagrebačkog groblja Mirogoj, gdje su pokojniku pred ispračaj na vječni počinak došli iskazati brojni štovatelji, točnije čitateljice i čitatelji.