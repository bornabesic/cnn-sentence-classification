NOVAK ĐOKOVIĆ pao je na čak 23. mjesto ATP Race ljestvice, ljestvice na kojoj se boduju rezultati samo iz ove godine. Srpski tenisač u 2017. godini osvojio je samo 665 bodova. Tako loš početak godine nije imao još od 2006. godine, a trenutno je jako daleko od pozicije koja vodi na završni Masters u London. Đokovića su jučer na ovoj ljestvici preskočili Marin Čilić, Miloš Raonić i Gilles Muller. Čilić je osvajanjem Istanbula skočio na 18. mjesto sa 775 bodova, a poraženi iz tog finala Raonić je 17. s 30 bodova više. Muller je iznenađujućim finalom u Estorilu stigao do 22. mjesta s 15 bodova više od Đokovića. Najbolji ove godine je Roger Federer iako je odlučio preskočiti zemljani dio sezone sve do Roland Garrosa. Ima 300 bodova više od prvog pratitelja Rafaela Nadala. U TOP 8, pozicijama koje vode u London, još su Stan Wawrinka, David Goffin, Dominic Thiem, Grigor Dimitrov, Pablo Carreno Busta i Jo-Wilfried Tsonga. Andy Murray, svjetski broj 1 s ATP ljestvice na kojoj se računaju bodovi iz proteklih 365 dana, tek je 11. u 2017. godini.