Život piše nevjerojatne priče! Tako je Man Kaur dokaz da su godine samo broj. Ova vremešna 101-godišnjakinja iz Chandigarha u Indiji postavila je apsolutni rekord i u 102. godini osvojila zlatnu medalju na World Masters Gamesu u Aucklandu na utrci 100 metara. Postala je najstarija atletičarka kojoj je nešto takvo pošlo za rukom. Najstarija je na multisportskom eventu, koji mnogi nazivaju veteranske Olimpijske igre. Održava se svake četiri godine, a svi natjecatelji stariji su od 35 godina. Kaur se natjecala u nekoliko disciplina, a pobjedu na 100 metara odnijela je s vremenom od 74 sekunde u ponedjeljak dok je u utorak slavila na utrci 200 metara i u bacanju kugle. U četvrtak će bacati koplje. - Trčat ću dokle god je Božja milost uz mene. Iako sam dobrog zdravlja i napredovala sam u svojim performansima, bila bih još bolja kad bih imala medicinsku pomoć - rekla je 101-godišnjakinja. Njezin 79-godišnji sin Gurdev Singh je i njezin trener. - Trenira na dnevnoj bazi. Jedemo dobru domaću hranu, nikako prženu. Ne jedemo po restoranima, svaki dan jedemo povrće, orašaste plodove i sjemenke - rekao je njezin sin. Kaur je osvojila preko 20 medalja otkad se počela natjecati u atletici. A nema ponosnijih ljudi od njezine obitelji - ima troje djece, 10 unučadi i 12 praunučadi. 