Španjolski mediji već dulje vrijeme špekuliraju da će Luka Modrić potpisati produljenje ugovora s Real Madridom. Hrvatski 31-godišnji veznjak trenutačno ima ugovor do 2018. godine i po svemu što je pokazivao posljednjih godina zaslužuje da kraljevski klub i dalje vjeruje. Portal OK Dario tvrdi da se to već dogodilo i da su Modrić i Real produljili suradnju. "Modrić je već potpisao produljenje ugovora. Ostat će do 2019. godine s mogućnošću produljenja na još godinu dana i zarađivat će sedam milijuna eura neto", objavio je Eduardo Inda s navedenog portala. Luka će tako dobiti i ozbiljno povećanje plaće budući da sada zarađuje 5,5 milijuna eura godišnje. Osim toga, mogla bi mu se ispuniti i želja da se umirovi u dresu Reala jer će 2019. imati 34 godine. Modrić je trenutačno izvan terena i neće ga biti dva mjeseca nakon što je operirao koljeno. Slučajno ili ne, Real je za vikend bez hrvatskog veznjaka odigrao vrlo loše i remizirao sa slabašnim Eibarom. – Real Madrid ima nesreću što su mu se ozlijedili igrači za koje nema zamjenu. Ne postoje igrači koji mogu zamijeniti Modrića, Casemira i Marcela – rekao je Jorge Valdano, bivši igrač i trener Reala. >> Izbornik Kosova: Modrić je fenomenalan, iskreno mi je žao što publika u Skadru neće vidjeti takvu zvijezdu 