Novi predsjednik Uefe Aleksander Čeferin tijekom jednodnevnog posjeta Zagrebu sastao se s hrvatskim premijerom Andrejem Plenkovićem, ali i predsjednicom RH Kolindom Grabar-Kitarović koja je nakon susreta izjavila: "Današnji sastanak potvrđuje koliko nogomet znači hrvatskom društvu i koliko Hrvatska znači europskom nogometu. Hrvatska je puno dala europskom nogometu, ali i nogomet je puno dao hrvatskom društvu i hrvatskom narodu. Nogomet nije samo biznis, čak ni samo sport. Nogomet je ljubav, nogomet je ponos, nogomet je zajedništvo i domoljublje. To su vrijednosti koje nogomet mora njegovati i kojima se moramo vratiti. Svi zajedno moramo osuditi i boriti se protiv huliganizma i svakog oblika fizičkog i verbalnog nasilja. Ali tu borbu ne možemo voditi baveći se isključivo posljedicama. Ako se ne riješe uzroci devijantnog ponašanja, posljedice će se ponavljati, u novim i sve težim oblicima. Nogomet se ne igra samo zbog novca, prodaje igrača i uglednika u ložama. Igra se zbog onih koji ga vole, zbog navijača, bili oni organizirane navijačke skupine ili obitelji koje bi htjele popodne provesti uz nogometne terene i televizijske prijenose, kao i svih onih koji se amaterski ili profesionalno bave tim sportom. Ti ljudi su snaga nogometa i njima se nogomet mora vratiti. Nogomet mora ponovo propagirati svoje temeljne vrijednosti – ljubav, ponos, zajedništvo i domoljublje. Pozivam sve odgovorne da kroz cjelovitu i dosljednu primjenu Zakona o sportu te depolitizaciju nogometa i otvorenost za transparentan rad usklađen s potrebama šire nogometne zajednice, dokažu kako nogomet može biti nositelj pozitivnih vrijednosti našeg društva. Uz nultu stopu tolerancije prema nasilju, to će biti i put ka rješavanju negativnih događanja na našim stadionima, a pri tome imam veliku nadu i očekivanja od novoosnovanog Središnjeg državnog ureda za sport na čelu s Janicom Kostelić". 