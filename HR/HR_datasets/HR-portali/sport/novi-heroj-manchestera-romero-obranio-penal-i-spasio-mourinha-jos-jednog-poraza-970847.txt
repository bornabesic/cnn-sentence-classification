SERGIO ROMERO postao je neočekivano junak Manchester Uniteda u zaostaloj utakmici 28. kola engleske Premierlige. Crveni vragovi stigli su u goste Southamptonu, na jedini stadion na kojem ove sezone pada manje golova nego na Old Traffordu. Rezultat 0:0 zato nije iznenađenje.   Jose Mourinho iskoristio je priliku kako bi odmorio neke od ključnih igrača koje čeka finale Europske lige sljedećeg tjedna, nakon što su još ranije u Premierligi osigurali šesto mjesto.   Ni Svecima bodovi ništa ne znače, a mogli su lako uzeti sva tri. Već u 5. minuti Eric Bailly je igrao rukom u kaznenom prostoru, a sudac pokazao na bijelu točku. Gabbiadini je pucao, ali argentinski vratar Romero koji je uskočio umjesto ozlijeđenog De Gee, skinuo je udarac i najavio svoju sjajnu večer. Upisao je čak šest obrana, spasio United poraza i proglašen je igračem utakmice.  Posljednji Unitedov vratar koji je obranio penal u Premierligi bio je De Gea u jesen 2014. godine. Manchester United od 1992. nije ostvario 15 remija u jednoj sezoni, a otkako ga je napustio Alex Ferguson nije bio među Top 3.  Southampton je sada čak 365 minuta bez pogotka kod kuće, a promašili su već treći penal u posljednjih pet utakmica.     Nova loša vijest za Mourinha mogla bi biti ozljeda Fellainija koji je u 75. minuti odšepao s terena.   United prije finala Europske lige sljedećeg vikenda igra protiv Crystal Palacea posljednje kolo sezone.