Hrvatski par Marin Draganja i Nikola Mektić pobjedom u pet setova (6-7, 7-6, 7-6, 2-6, 6-4) nad Felicianom i Marcom Lopezom doveli su našu Davis Cup reprezentaciju na jednu pobjedu od plasmana u četvrtfinale Davis Cupa, a debitant Mektić rekao je kako nijedne sekunde nije posumnjao da neće odservirati za meč.   "Ne, nisam se uplašio. Zapravo, pitao sam se tijekom meča zašto se uopće ne plašim? Nisam ni sekundu posumnjao da neću odservirati za meč. Krajem drugog, početkom trećeg seta sam napokon našao osjećaj na servisu. Točno sam znao što radim i znao sam da ću zadnji gem odservirati kako treba", uzjavio je 28-godišnji Zagrepčanin koji je na meč-loptu zabio as. Jednake zasluge za ovu veliku pobjedu ima i Splićanin Marin Draganja koji je stigao do svog drugog trijumfa u Davis Cupu. "Ja sam sretan što sam uspio izdržati pet setova, a da me ništa ne boli. Osjećam se na terenu jednako dobro kao kad sam bio oko 20. mjesta na svijetu, tako da računam da ću ove sezone skupiti više bodova", rekao je Draganja, a onda pokazao svoj poznati smisao za humor odgovarajući na pitanje hoće li s Mektićem početi češće igrati na turnirima. "Ma ne, mi smo se sad spojili. Ovo je samo jedan hit", rekao je Draganja, a nadovezao se Mektić: "Šteta bi bilo ovo pokvariti." Draganja je komentirao i opuštenost hrvatskog para koji je na terenu djelovao kao da se zabavlja, za razliku od Španjolaca. "Ne znam što su oni stalno pričali. Malo su bili i dosadni. Nama je stvarno bilo zabavno. Ja nisam ni osjetio da je nešto bilo napeto." Još od poraza od Srbije u Kraljevu na početku Svjetske skupine 2015. godine, Hrvatska nije izgubila meč u parovima. "Ja vjerojatno mogu pogriješiti, ali dečki očigledno ne mogu", komentirao je izbornik Željko Krajan te istaknuo još jednog čovjeka zaslužnog za ovaj pobjednički niz u parovima: "Naravno, uz to što imamo odlične igrače, imamo u ekipi i Lovru Zovka koji se iznimno razumije u parove. Inzistirao sam da bude s nama, uz Igora Šarića, kao moj pomoćnik. Uvijek ima dobre savjete i Lovro je sigurno jedan od faktora zašto smo tako uspješni u parovima." U nedjelju će u prvom dvoboju (15 sati) Franko Škugor protiv Roberta Bautiste Aguta pokušati ponoviti ono što je u petak napravio protiv Pabla Carrena Buste i odvesti Hrvatsku u četvrtfinale, u kojem bi naši tenisači bili domaćini protiv Srbije. Ne uspije li Škugor u toj misiji, pred Željkom Krajanom će biti dilema, izbor između Ante Pavića i Nikole Mektića. "Razmišljao sam o tome od početka tjedna. Nikola ima i bolji renking od Ante, zato sam ga postavio u petak. Postoji mogućnost za promjenu. Na 2-2 su mi obje opcije otvorene." Krajan ne razmišlja o tome protiv koga bi Pavić ili Mektić mogli igrati, jer i Conchita Martinez ima izbor između Carrena Buste i Feliciana Lopeza. "Imam ja svoje probleme i dvojbu koga staviti. To je posao za španjolsku izbornicu", zaključio je Krajan.