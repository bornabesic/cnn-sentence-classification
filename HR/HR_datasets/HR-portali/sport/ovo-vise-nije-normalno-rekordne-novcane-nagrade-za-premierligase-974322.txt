Foto: Hina PRVAK Engleske Chelsea primio je rekordnu nagradu od 172 milijuna eura, objavila je u petak Premier League koja je raspodijelila 2,7 milijardi eura između 20 klubova na kraju ove sezone, prve otkako su na snagu stupila nova televizijska prava.  "Blues" su tako dobili gotovo 70 milijuna eura više nego što je dobio Leicester prošle godine. 'Lisice', koje su prošle sezone na iznenađenje svih osvojile prvi naslov u svojoj 132 godine dugoj povijesti, dobile su nagradu od "samo" 106 milijuna eura. Godinu dana kasnije su kao 12-plasirana momčad u prvenstvu primili 133,5 milijuna eura. Televizijska prava predstavljaju najveći dio nagrada koje se dijele među klubovima Premier League. Zahvaljujući tome je i Sunderland, koji je prvenstvo završio kao zadnji na ljestvici, primio 106 milijuna eura kao prošlogodišnji prvak.   Tottenham, drugoplasirana momčad prvenstva, dobio je 166 milijuna eura. No i to je manje od iznosa koje su dobili Manchester City (168,5 M EUR) i Liverpool (167,5) a koji su, iako na ljestvici iza 'Spursa', dobili više zbog bolje medijske izloženosti.  Novi sporazum o raspodjeli televizijskih prava za elitne klubove Premier League, koji predviđa 7 milijardi eura za razdoblje od 2016. do 2019., stupio je na snagu prošlo ljeto.