Nogometaši Hajduka nisu se uspjeli plasirati u natjecanje po skupinama Europske lige, uspješniji od njih je u 4. pretkolu bio Maccabi iz Tel Aviva nakon boljeg izvođenja 11-eraca. Hajduk je u 90 minuta uzvrata na Poljudu pobijedio sa 2-1 i tako nadoknadio istovjetan zaostatak iz Netanye iz prvog dvoboja, a kako se niti u produžetku rezultat nije mijenjao, pristupilo se izvođenju 11-eraca u kojemu su sa 4-3 bolji bili gosti. Strijelac oba gola za Hajduk bio je Marko Ćosić u 40. i 59. minuti, no upravo je on promašio i ključni 11-erac u raspucavanju, dok je gol za Maccabi postigao Ezequiel Scarione u 52. minuti. Nakon što je izdržao početni pritisak Maccabija, Hajduk je u drugom dijelu prvog poluvremena zaigrao ofenzivnije, a takva je igra donijela i rezultat u 40. minuti. Tino Sve Sušić izveo je slobodni udarac iskosa s lijeve strane, a u gužvi u kaznenom prostoru gostiju najbolje se snašao Marko Ćosić koji je utrčao na drugu vratnicu i nogom proslijedio loptu u mrežu. U tim trenucima Hajduk je imao rezultat koji ga vodi u natjecanje po skupinama Europske lige. No, već početkom nastavka Maccabi je poravnao. U 52. minuti dosuđen je slobodni udarac za goste gotovo na istom mjestu s kojega je i Sušić ubacio za pogodak Hajduka. Izveo ga je Argentinac Ezequiel Scarione, a lopta je, bez da ju je itko dotaknuo, završila u lijevom kutu nemoćnog Kalinića. Ipak, taj je rezultat stajao samo sedam minuta prije no što je Hajduk stigao do svog drugog pogotka i to na sličan način. Ponovno je Sušić izveo slobodni udarac potpuno iskosa s lijevog krila, a Ćosić se najbolje snašao pred golom i glavom u padu s tri metra pogodio mrežu. Do kraja dvoboja Hajduk je prepustio inicijativu Maccabiju, te se ograničio na pokušaje iz protunapada, a takva je igra u produžetku donijela i dvije izgledne prilike. Prvo je Ohandza u 93. minuti nakon dugog sprinta ostao bez snage za bolji udarac i pogodio Rajkovića, a najbolju priliku imao je Sušić u 105. minuti. Nakon akcije Tudora i Ohandze lopta je pala pred Sušića, no i on je iz izgledne situacije sa 15-ak metara pucao ravno u vratara Maccabija. Prilikom izvođenja 11-eraca u prvih pet serija vratar Hajduka Lovre Kalinić obranio je udarce Ben Haima i Scarionea, ali su kod Hajduka neprecizni bili Tudor i Ohandza, pa se krenulo i u dodatnu šestu seriju. Dvostruki strijelac Ćosić prebacio je gredu, da bi potom Rikan zabio za Maccabijev prolazak dalje. Ovo je treća sezona u kojoj Hajduk ispada u 4. pretkolu Europske lige, prije dvije godine ispao je od Dnipra (1-2 u Dnipropetrovsku i 0-0 u Splitu), a lani od Slovana (0-1 u Liberecu i 0-1 u Splitu). 