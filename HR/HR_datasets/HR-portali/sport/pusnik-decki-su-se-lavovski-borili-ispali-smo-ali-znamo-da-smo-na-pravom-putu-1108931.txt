Nogometaši Hajduka ispali su iz Europske lige. Poslije 120 minuta igre imali su vodstvo 2:1, koliko je Maccabi slavio u Izraelu, pa su odlučivali jedanaesterci u kojima su Splićani izgubili 3:4. - Čestitke momcima, bila je to jako dobro odigrana utakmica. Momci su se lavovski borili, a posebno hvala navijačima koji su nas bodrili do posljednjeg trena. Jedanaesterci su uvijek lutrija, danas su Izraelci bili bolji... Ništa, moramo dignuti glave gore jer Maccabi je velika momčad, kazao je nakon susreta trener Hajduka Marijan Pušnik pa nastavio: - Znamo da smo na pravom putu. Tek smo počeli raditi prije nešto manje od tri mjeseca. Mislim da će biti dobra sezona, ići ćemo sve bolje i bolje. Hajduk ima mladu momčad, ali Pušnik u tome ne vidi razlog poraza. - Nema veze što smo mlada momčad. Tko god da igra mora se boriti za grb Hajduka. Bez obzira je li to mladi ili stari igrač. Danas nažalost nema prevelike filozofije. Ispali smo i sada trebamo dići glave gore. Idemo dalje u prvenstvu i nastaviti raditi. 