Arbitraža Hrvatskog košarkaškog saveza ostaje pri svom pa je tako ponovo odlučila isto što i u siječnju ove godine, a još tada odlučeno je ovo: "Ne odobrava se prijelaz igrača Ivice Zubca iz KK Cibona u KK Cedevita". Na tu siječanjsku odluku žalila se Cedevita i to Stalnom vijeću sportske arbitraže Hrvatskog olimpijskog odbora koje je 22. travnja donijelo rješenje kojim se, zbog sporne interpretacije dokumentacije, ukida odluka vijeća Arbitraže HKS-a i vraća na ponovno odlučivanje. Premda je ovaj puta predsjedao Maro Ogresta, a ne Lea Erak, Arbitraža HKS-a odlučila je isto. Uvrštenjem dodatne dokumentacije, predsjednik Ogresta, Danira Bilić i Ivan Marić odlučili su u ovom zamršenom slučaju da Zubac ipak nije imao pravo prijeći u Cedevitu. Ono što je nesvakidašnje u toj priči, a tipično je hrvatsko, jest da Zubac već mjesecima nije član Cibone koja ga je u međuvremenu prodala srpskom Mega Leksu odnosno njegovu vlasniku i igračevu menadžeru Mišku Ražnatoviću. Stoga je i razumljivo što se Cibona zalagala da ova odluka Arbitraže HKS-a bude upravo ovakva jer bi u suprotnom njihov ugovor s Mega Leksom pao u vodu, a time i zarada od prodaje igrača. Iz Cedevite pak kažu (direktor Užbinec) da ne razumiju zašto Arbitraža HKS-a nije raspravljala po smjernicama Arbitraže HOO-a, što ne bi trebalo umanjiti izvjesne izglede da Zubac sljedeće sezona za njih uistinu i zaigra. Doduše, tada samo kao posuđeni igrač NBA kluba koji će Zubca krajem lipnja draftirati i koji će možda poželjeti da se nadareni centar barem još jednu sezonu razvija u Europi.