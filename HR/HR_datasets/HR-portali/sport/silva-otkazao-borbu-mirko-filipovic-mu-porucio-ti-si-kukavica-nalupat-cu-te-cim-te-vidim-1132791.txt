Čini se da je otpala borba Mirka Filipovića i Wanderleija Silve koja se trebala 29. prosinca održati u Japanu! Naš je borac na Facebooku objavio da je Silva otkazao. "Upravo sam dobio poruku iz Rizina da se Wanderlei Silva uplašio i otkazao borbu sa mnom za Novu godinu, a kunem se da sam neki dan rekao Stipi Drvišu da imam filing da će ovaj eskivirati borbu. I jutros dobijem poruku. Koja je to kukavica, bio je hrabar kad me prozvao u srpnju da želi borbu sa mnom u prvom krugu turnira. Bio je hrabar kad je držao predavanje na presici nakon moje zadnje borbe kako ćemo nas dvojica prirediti borbu za pamćenje. Nije sramota uplašiti se niti izgubiti borbu, ali je sramota glumiti mangupa, a znaš da se nemaš namjeru boriti. Ja zaista ne volim trash talk, ali Wanderlei Silva, ako se pojaviš u Japanu u bilo kojoj ulozi osim da se boriš sa mnom, tako ću te nalupati i to tamo gdje te prvi put vidim. Bilo u hotelu, bilo u Saitama Areni. Nekada si bio pravi ubojica u ringu i beskompromisni borac, a sada si samo scared homie", napisao je Cro Cop. Mirko i Silva trebali su se boriti u četvrtfinalu Rizinovog turnira. 