Košarkaši Golden State Warriorsa poveli su sa 1:0 u pobjedama protiv San Antonio Spursa u finalu doigravanja Zapadne konferencije NBA lige zahvaljujući dramatičnoj 113:111 pobjedi u prvoj utakmici igranoj na njihovom parketu. Gosti iz San Antonija fantastično su otvorili utakmicu, tijekom druge četvrtine imali i 25 koševa prednosti (44:19), a na odmor se otišlo sa 20 pogodaka u njihovu korist (62:42). Kod Warriorsa je u tom prvom poluvremenu bilo primjetno kako ih je duga pauza, imali su šest dana bez utakmice nakon što su u konferencijskom polufinalu sa 4:0 izbacili Utah Jazz, izbacila iz ritma. Bili su spori u obrambenim reakcijama, a niti njihovi ubojiti šuteri Stephen Curry, Kevin Durant i Klay Thompson, nisu uspijevali pronaći napadački ritam. S druge strane, Spursi su "letjeli" terenom predvođeni svojim najboljim igračem Kawhijem Leonardom, koji je u prvom poluvremenu ubacio 18 poena uz 8 skokova. Ključni trenutak utakmice dogodio se nakon četiri minute igre u trećoj četvrtini, tada je Leonard nezgodno doskočio na svoj već načeti lijevi gležanj nakon što ga je prekršajem zaustavio Zaza Pachulia. Krilni igrač Spursa pogodio je oba slobodna bacanja za vodstvo svoje momčadi 78:55, ali je potom morao napustiti igru i više se nije vraćao. Odmah po Leonardovu izlasku domaći su za samo tri i pol minute napravili seriju 18:0 kojom su se u potpunosti vratili u utakmicu. Spursi su ipak uspijevali zadržati vodstvo sve do četiri minute prije kraja kada su Warriorsi zakucavanjem Kevina Duranta poveli sa 101:100. No, borbeni gosti iz Teksasa i dalje se nisu predavali, koševima LaMarcusa Aldridgea i Jonathona Simmonsa stigli su do prednosti 106:103 na ulasku u posljednje dvije minute. A tada je uslijedila možda i ključna akcija na utakmici, Curry je promašio tricu za izjednačenje, ali je uhvatio loptu u napadu, dodao Durantu koji je također promašio tricu, no u skoku su opet uspješniji bili Warriorsi i Curry je dobio novu priliku za izjednačenje. Treću šansu domaći nisu propustili, a potom su odličnim reakcijama u obrani i ubačajima Greena i Curryja poveli sa 111:106 38 sekundi prije kraja. Spursi su se ipak uspjeli primaknuti na 111:110 da bi Curry pogodio "floater" za 113:110 9.5 sekundi prije isteka vremena. U posljednjoj akciji gosti su imali priliku za produžetak, ali Aldridgeov pokušaj trice nije prošao kroz obruč. Patty Mills je u posljednjoj sekundi uhvatio taj Aldridgeov promašaj nakon čega ga je Thompson zaustavio prekršajem. Branič Spursa pogodio je prvo slobodno bacanje i namjerno promašio drugo, no njegovi suigrači nakon tog promašaja nisu uspjeli dohvatiti loptu i poslati ju kroz obruč. Curry sa 40 i Durant sa 34 koša predvodili su Warriorse, dok su Leonard sa 28 i Aldridge sa 26 ubačaja bili najefikasniji kod Spursa. Druga utakmica igrat će se također u Oaklandu u noći s utorka na srijedu, a plasman u veliki finale izborit će momčad koja prva ostvari četiri pobjede. FINALE ZAPADA: Golden State - San Antonio    113:111 (Golden State vodi 1:0) 