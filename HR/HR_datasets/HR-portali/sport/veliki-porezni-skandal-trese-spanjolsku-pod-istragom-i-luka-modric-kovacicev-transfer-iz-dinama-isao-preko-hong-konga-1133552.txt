Skandal s utajom poreza, o kojem je prije nekoliko dana počeo pisati Der Spiegel dobio je svoj nastavak. Radi se o aferi koju otkrivaju novinari iz cijeloga svijeta, a povezana je s navodnom utajom poreza brojnih slavnih nogometaša. Jučer se u tu akciju uključio i El Mundo koji tvrdi da je pod istragom i hrvatski nogometaš Luka Modrić. Prema njihovu pisanju, kapetan hrvatske reprezentacije preko jedne je luksemburške tvrtke, kojoj je prodao marketinška prava, izbjegao prijaviti dio prihoda koji je ostvario u 2013. i 2014. godini. El Mundo navodi da on nije jedini igrač Reala koji je pod istragom, već su u cijeli skandal uključeni i Cristiano Ronaldo, Pepe, Coentrao, ali i Mesüt Özil. Ovo su samo prvi detalji ekskluzivne priče koja se temelji na istraživačkom radu njemačkih novinara i mreže "European Investigative Collaborations" (EIC). Urednici iz više zemalja dobili su nekoliko milijuna dokumenata koji su im ponudili "uvid u strojarnicu nogometne tiskare novca", kako je to napisao "Der Spiegel" na svojoj internetskoj stranici. U središtu izvještaja pod nazivom "Football Leaks" dosad su bile dvije glavne zvijezde, Ronaldo i Özil, ali sada se s Modrićem i ostalim realovcima taj krug povećava. Istovremeno s ovom objavom El Munda, o ovoj aferi piše i talijanska Gazzetta, a i tamo se pominje hrvatski nogometaš - Mateo Kovačić. Talijani pišu o njegovu transferu iz Dinama. naime, kako oni tvrde, Inter je mislio da je Kovačić u potpunosti u vlasništvu Dinama, ali uspostavilo se da je 50 posto pripalo tvrtki u Hong kongu pod nazivom Profoot International Limited. Dakle, od 11 milijuna eura odštete, hrvatski prvak dobio je svega 5,5 milijuna, a preostali dio otišao je u Hong kong da bi se taj novac kasnije prebacio na tvrtku sličnog imena - Profoot International Ltd, ali ovoga puta sa sjedištem u Velikoj Britaniji. U svakom slučaju, španjolske vlasti, ali i vlasti drugih europskih i svjetskih zemalja vodit će istragu i pokušati utvrditi jesu li ove sumnje točne ili su neosnovane. Novinari koji su sudjelovali u ovoj akciji prikupili su oko 18 milijuna dokumenata i cilj im je raskrinkati nepravilnosti u svijetu nogometa. #RMD| ¡Hacienda también investiga a Modric! https://t.co/6R9bAlcvdj pic.twitter.com/fgr09SmAYQ 