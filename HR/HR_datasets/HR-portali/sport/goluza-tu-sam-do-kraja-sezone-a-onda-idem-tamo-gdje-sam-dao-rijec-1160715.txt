Silvio Ivandija imao je dobar osjećaj kada je još prije utakmice s Celjem, u elitnoj skupini Lige prvaka, shvatio da nešto ne štima između uprave i trenera. Pobijedio je Celje, ušao u osminu finala Lige prvaka. No, nakon uvjerljivog poraza u Veszpremu (19:29) u uzvratnoj utakmici osmine finala, došlo je do sporazumnog raskida ugovora i umjesto njega klub će do kraja sezone voditi Slavko Goluža. – To je tako u životu trenera. Nikome ništa ne zamjeram. Idemo dalje u nove izazove – nekako je štur bio Ivandija. Klub bez strpljenja Jasno je da bi si nekim nepromišljenim izjavama napravio više štete nego koristi pa je zaključio da je mudrije šutjeti o nekim stvarima. Nije mu sigurno svejedno. Došao je na klupu PPD Zagreba nakon Veselina Vujovića. U izuzetno teškoj situaciji kada je riječ o Ligi prvaka gdje je PPD Zagreb nanizao četiri početna poraza. Ivandija je ipak uspio dovesti momčad u osminu finala. Dvaput je pobijedo Celje baš kad je to bilo potrebno. Prvo u Celju za plasman na završni turnir SEHA Gazprom lige, te u ključnoj utakmici za ulazak u osminu finala Lige prvaka. No sve to nije bilo dovoljno da ostane barem do kraja sezone. Objektivno, Goluža će teško osvojiti SEHA Gazprom ligu, a hrvatsko prvenstvo i Hrvatski kup mogao bi s ovom momčadi zagrebaša osvojiti bilo koji trener s licencijom. U klubu očigledno nisu imali dovoljno strpljenja. Ne sjećamo se je li ikada Zagreb u jednoj sezoni promijenio dva trenera. Nije bio strpljiv ni s Vujovićem, ni s Ivandijom. Upravi je sigurno smetalo što u zadnje vrijeme nije vidjela da trener dobro vodi momčad. To se posebice odnosi na utakmice protiv Celja kada su zagrebaši imali osam pogodaka prednosti, da bi na kraju spašavali dva gola prednosti koliko im je trebalo da idu dalje, te na gostovanje u Veszpremu gdje su pobijeđeni s 10 pogodaka prednosti. Prošle godine bilo je ipak malo više strpljenja. Vujović nije smijenjen nakon poraza od Beșiktașa ni nakon katastrofe u Barceloni kada su u uzvratu četvrtfinala Lige prvaka izgubili s 22 pogotka razlike. Nisam mogao odbiti poziv – Nisam mogao odbiti poziv kluba koji mi je dao sve, kluba u kojem sam stekao ime i prezime. Žao mi je Ivandije. On mi je veliki prijatelj. Sigurno je da ćemo popiti kavu da me upozna s trenutačnom situacijom u momčadi. Igrači će se sami morati brzo “resetirati” i zaigrati puno bolje nego što su igrali u zadnje vrijeme – rekao je Goluža. Potpisali ste ugovor s Tatranom, no što ako osvojite SEHA Gazprom ligu i ako vam u Zagrebu ponude novi ugovor? – Dao sam riječ Tatranu i riječ ću i održati. Jednostavno sam takav čovjek – istaknuo je Goluža. Goluža će tako nakon dvije godine ponovno sjesti na trenersku klubu. Zadnji put sjedio je na klupi u susretu za peto mjesto na SP-u u Kataru kada je Hrvatska izgubila do Danske. 