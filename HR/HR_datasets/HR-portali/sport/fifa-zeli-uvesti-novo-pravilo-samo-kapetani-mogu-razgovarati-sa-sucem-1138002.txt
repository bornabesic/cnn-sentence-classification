Nogometni suci izloženi su velikom pritisku u trenutku kada ih okruže igrači nezadovoljni njihovim odlukama. Uvjeravanja u krivu odluku često završe svakakvim dobacivanjima, pa Fifa razmišlja tome stati na kraj. Nizozemska legenda Marco Van Basten izjavio je za BBC kako Fifa ozbiljno razmišlja uzeti pravilo iz ragbija u kojem sa sucem mogu razgovarati samo kapetani momčadi, dok se svako obraćanje ostalih igrača na terenu žestoko kažnjava. - Mnogo se igrača žali sucima tijekom utakmice. Siguran sam da se mogu bolje i kulturnije ponašati na terenu - rekao je Van Basten, šef Fifinog odjela za tehnički razvoj. Engleski savez već je uveo oštrije mjere za igrače koji se žestoko protive sudačkim odlukama. Suci im sada mogu pokazati crveni karton. - Moramo pomoći sucima. Nogomet mora biti dinamičan, uzbudljiv i iskren. Naravno da su igrači za vrijeme utakmice puni emocija i to je dobro, ali se moraju kontrolirati - izjavio je Marco Van Basten. 