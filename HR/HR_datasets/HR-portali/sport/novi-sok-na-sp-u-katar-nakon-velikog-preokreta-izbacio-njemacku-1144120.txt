Još jedna senzacija na Svjetskom rukometnom prvenstvu u Francuskoj. Katar je u osmini finala iznenađujuće izbacio Njemačku s rezultatom 22:20. Njemačka je u 46. minuti vodila četiri gola razlike (17:13), a nakon toga je imala i 20:18. No, Šarić se razbranio, Katar je napravio seriju 4:0 i izbacio aktualne europske prvake. Katar je predvodio Rafael Capote koji je postigao devet golova, dok je Šarić upisao 15 obrana. Patrick Groetzki i Holger Glandorf kod Njemačke postigli su po četiri gola, a obrana Katra odlično je zaustavila Uwea Gensheimera koji se nije uspio upisati u strijelce. Katar će u četvrtfinalu igrati protiv Slovenije, a pobjednik tog dvoboja u polufinalu ide na boljeg iz susreta između Francuske i Švedske. Danas je očito dan za senzacije jer je ranije Mađarska izbacila Dansku, aktualnog olimpijskog prvaka. Nadajmo se da se ovaj trend neće nastaviti i večeras kada igraju Hrvatska i Egipat. 