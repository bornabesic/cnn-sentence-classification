Foto: Getty Images/Guliver Image BORBOM protiv Maxa Hollowaya završena je era Josea Alda. Ono što je započeo Conor McGregor s onih famoznih 13 sekundi, danas je vjerojatno završio momak s Havaja, koji je tako započeo svoju eru vladavine kategorijom do 66 kilograma. Alda je savladao prekidom u posljednjoj minuti treće runde. Brazilce je ipak uspjela razveliti Claudia Gadelha, fantastičnom predstavom protiv Karoline Kowalkiewicz, a u svojoj možda posljednjoj UFC borbi je pobjedu upisao i Vitor Belfort.  Glavnu borbu su obojica otvorili vrlo dinamičnim kretanjem, no podosta stidljivo što se tiče odluke o napadu. Prva ozbiljnija akcija viđena je tako sredinom runde, kada Aldo povezuje prvu ozbiljniju kombinaciju te od tog trenutka kreće gotovo neprestana akcija. Brazilac je jako dobro uhvatio ritam borbe te je pravilno pogađao, no i jednako kvalitetno apsorbirao odlične udarce Hollowaya. Ipak, prvih je pet minuta svakako konkretniji bio Aldo. Zato je Holloway proradio u drugih pet minuta, gdje smo vidjeli jednu od najboljih rundi ove godine. Obojica su pokazala kako nemaju više nikakvih defenzivnih namjera te je krenula kanonada gdje je svaki borac imao svojih trenutaka. Kraj runde ipak pripada Aldu, koji je ponovno povezao nekoliko kombinacija.  Ipak, treću rundu Max Holloway napokon hvata svoj ritam i tu Aldo odjednom više nije imao što ponuditi. Kombinacije su Brazilca počele pogađati od samog početka i možda je greška što Aldo nije odlučio promijeniti taktiku. Nastavio se otvoreno boriti i to ga je koštalo sredinom runde. Tada je Holloway odradio kombinaciju koju je završio desni direkt i Aldo je na podu. Max je osjetio priliku te je svim silama krenuo po prekid. Aldo se pune dvije minute branio iz donje pozicije, no nije se uspio ustati, a nevjerojatna volja Hollowaya dovela je do toga da je u posljednjoj minuti runde završio na Aldovim leđima odakle je krenula završna serija udaraca. Sudac McCarthy dao je prvaku dovoljno vremena da se proba uključiti nazad u borbu, no u njemu više nije bilo te mogućnosti i borba je prekinuta. Hollowayu je trebala serija od deset pobjeda, uz osvajanje privremenom pojasa, za ovu priliku, a 11. pobjedom u nizu je pokazao kako ju je u potpunosti zaslužio. Pred njegovom publikom je vjerojatno konačno završio eru Josea Alda i započeo eru Maxa Hollowaya!   Claudia Gadelha je tako bila ona koja je ovog puta uspjela razveseliti svoje fanove i to svojom najboljom borbom do sada. Okršaj s Karolinom Kowalkiewicz nikako nije izgledao kao sudar dvije prvoplasirane djevojke s ljestvice kategorije, budući da je Gadelha Poljakinju izdominirala i već u prvoj rundi prisilila na tapkanje. Već na nogama se pokazala kao bolja i konkretnija, ali onda je uspjela u onome što je naumila. Odvela je borbu u parter, ispunila svoju želju da fanovima pokaže koliko joj je dobar grappling, a to je i potvrdila vrlo brzim dolaskom do gušenja i Karolini nije preostalo ništa drugo nego da tapka.  Vrlo zanimljiv i sadržajan bio je okršaj dva veterana, Vitora Belforta i Natea Marquardta. Riječ je o vrlo zanimljivoj borbi koja je, suprotno očekivanjima, potrajala 15 minuta i otišla do sudačke odluke. Bio je to duel koji je Marquardt uspješno otvorio, rušenjem i odličnim radom u stand upu dobio prvu rundu, no i duel u kojem se Belfort uspio vratiti. Drugu i treću dionicu vidjeli smo taktički sjajnog Vitora, koji je većim brojem udaraca odnio pobjedu u borbi koja je trebala biti njegova posljednja u UFC-u, no trenutno se ne zna hoće li to uistinu biti tako.       Dok se jedna legenda srednje kategorije opraštala, jedno buduće veliko ime je potvrdilo svoj potencijal. To je Paulo Borrachinha, koji je pred svojim navijačima došao do druge pobjede u UFC-u i desete u profesionalnoj karijeri. Oluwale Bamgbose je prvi koji je protiv opakog Brazilca došao do druge runde, no dalje nije mogao, iako mu je prvih pet minuta možda i bodovno pripalo, zahvaljujući tome što je Brazilca dva puta rušio. Borrachinha je zapravo već u posljednje dvije minute prve dionice preuzeo stvar u svoje ruke, ali u pauzi je shvatio da mora još odlučnije odraditi nastavak borbe i vrlo brzo su se vidjeli rezultati. Nekoliko kickova u tijelo rezultiralo je time da se Oluwale počeo jedva kretati po kavezu, Borrachinha je tada još odlučnije napao, pritisnuo Bamgbosea uz rub kaveza, gdje je ovaj samo pokrio glavu i primao udarce te je sudac McCarthy odlučio kako je vidio dovoljno.  Glavni program otvorili su Yanci Medeiros i nekada velika brazilska nada, Erick Silva. Ovom borbom je potvrđeno samo ono što smo već ranije zaključili, kako Silva ipak nikada nije imao ono potrebno za pravi iskorak, a nakon ove borbe će se vjerojatno brinuti i za nastavak svoje suradnje s promocijom. Silvu bi moglo spasiti to što nikada nije izbjegavao ponuditi akciju, pa tako niti u ovoj borbi, no iznenadilo je koliko je dobro Medeiros odgovarao unutar borbe na nogama. Ključni trenutak dogodio se nakon dvije minute druge runde. Lijevi kroše Medeirosa poslao je Silvu instantno na pod, a sudac je odlučio odmah prekinuti borbu, iako se činilo da je Brazilac u potpunosti spreman nastaviti. Podosta kontroverzan završetak, iako je djelovalo da Medeiros ima situaciju pod kontrolom te da bi u kratkom vremenu ionako došao do prekida. Ipak, momak s Havaja se ispričao brazilskoj publici, usput priznavši da je prekid došao prerano. No, njegova pobjeda je apsolutno zaslužena i ne treba to previše uzimati srcu.  Najzanimljiviji okršaj unutar uvodnih borbi bio je onaj između Raphaela Assuncaoa i Marlona Moraesa, a nakon tri runde je pobjeda podijeljenom odlukom pripala Raphaelu, čime je bivši WSOF prvak došao do prvog poraza unutar posljednjih šest godina. Borba je bila vrlo izjednačena i sigurno ne bi bilo nepošteno i da je odluka otišla na drugu stranu. Antonio Carlos Junior i Eric Spicely odradili su zanimljivu parterašku bitnu u kojoj je pobjedu odnio Brazilac, dok je Matthew Lopez nokautom savladao Johnnya Eduarda, čime je sebe stavio u jako dobru poziciju unutar bantam kategorije.  Najveće iznenađenje na programu sigurno je pobjeda Briana Kellehera protiv Iuria Alcantare, posebno zbog toga što je do nje došao prisilivši jiu-jitsu majstora na tapkanje. Viviane Pereira do 13-0 skora došla je protiv Jamie Moyle, a vrijednu pobjedu prekidom upisao je Luan Chagas protiv Jima Wallheada. Program je otvorio UFC debi još jednog neporaženog Brazilca, Deveisona Figueireda, koji je bio bolji od Marca Beltrana.  UFC 212 – Rezultati  Max Holloway def. Jose Aldo – TKO (R3, 4:13) Claudia Gadelha def. Karolina Kowalkiewicz – SUB (R1 3:03) Vitor Belfort def. Nate Marquardt – jednoglasna sudačka odluka Paulo Borrachinha def. Oluwale Bamgbose – TKO (R2 1:06) Yancy Medeiros def. Erick Silva – TKO (R2 2:01)  Raphael Assunção def. Marlon Moraes – podijeljena sudačka odluka Antônio Carlos Júnior def. Eric Spicely – SUB (R2 3:49) Matthew Lopez def. Johnny Eduardo – TKO (R1 2:57) Brian Kelleher def. Iuri Alcântara – SUB (R 1:48)  Viviane Pereira def. Jamie Moyle – jednoglasna sudačka odluka Luan Chagas def. Jim Wallhead – SUB (R2, 4:48) Deiveson Figueiredo def. Marco Beltrán TKO (punches) 2 5:00