Pa može li ih itko zaustaviti ove godine? U regularnoj sezoni imali su daleko najbolji učinak u NBA ligi, do finala su se probili bez ijednog poraza, a sada su košarkaši Golden Statea u prvoj utakmici finalne serije lakoćom slomili jedinu momčad koja ima šanse pobijediti ih Cleveland Cavalierse 113-91 i jasno pokazali da ne misle stati tako brzo. Apsolutni junak prve utakmice bio je Kevin Durant koji je zabio 38 koševa te imao osam asistencija i osam skokova, a kad su pitali LeBrona Jamesa što je presudilo u ovoj utakmici odgovor je bio kratak i jasan: - KD! Da, Kevin Durant, zato su ga i doveli. Odlično ga je i ovoga puta pratio Steph Curry s 28 koševa, šest skokova i 10 asistencija. Kod Cavsa LeBron je zabio 28 uz 15 skokova i osam asistencija, Irving je utrpao 24... Osim što je uspio srušiti prvaka, Kevin Durant stigao je nekoliko puta 'opasno' pogledati i Rihannu koja je iz prvog reda glasno navijala protiv njega s obzirom da je velika obožavateljica LeBrona Jamesa, a kad su ga nakon utakmice pitali da to prokomentira i da su njegovi pogledi prema lijepoj pjevačici već hit na društvenim mrežama Durant se zagonetno nasmijao: - Ni ne sjećam se toga. A i bolje da ništa ne komentiram, zabavljajte se.