Jedan od najstarijih njemačkih nogometnih klubova, 1860 München, za kojeg je ove sezone nastupao Ivica Olić, izgubio je profesionalni status i sljedeće će se sezone natjecati u četvrtoj ili nižoj ligi nakon što vlasnik kluba, Jordanac Hasan Ismaik, nije želio platiti traženi iznos za licencu za natjecanje u trećoj ligi.   1860 München je u utorak izgubio kvalifikacijsku utakmicu za ostanak u drugoj ligi od Regensburga (0-2), a Ismaik je u petak objavio kako nema namjeru platiti 10-ak milijuna eura kako bi se klub natjecao u trećem, posljednjem profesionalnom, rangu njemačkog nogometa. Kao razlog ovakve svoje odluke Ismaik je naveo probleme u ustrojstvu kluba, on je proteklih mjeseci u više navrata ukazivao na loše vođenje kluba i sukobe interesa pojedinih članova vodstva. 1860 München osnovan je 1899. godine, godinu dana ranije od Bayerna, te je 1963. godine dobio prednost u odnosu na svog slavnijeg gradskog rivala kada je formirana Bundesliga. Jedini naslov prvaka Njemačke "zehcigeri" su osvojili 1966. godine, dok su Njemački kup osvajali 1942. i 1964. 1860 München bio je član prve lige do 1981. godine, uslijedio je pad u drugu, pa u treću ligu i povratak u društvo najboljih 1994. No, nakon drugog ispadanja 2004. klub se više nije uspijevao vratiti u prvu ligu.