Izbornik hrvatske košarkaške reprezentacije Aleksandar Petrović u ponedjeljak je zaključio popis od 12 igrača koji će na turniru u Torinu od 4. do 9. srpnja pokušati izboriti nastup na Olimpijskim igrama, a s njega je kao posljednji prekobrojni otpao šuter Cedevite Fran Pilepić.  Nakon što su u nedjelju u Pazinu svladali Češku s 90-69 u posljednjoj pripremnoj utakmici, hrvatski su reprezentativci dobili dva dana odmora, a u srijedu 29. lipnja ponovno će se okupiti u Sv. Martinu na Muri, gdje će obaviti završni dio priprema za nastup u Torinu. Nakon što je u nedjelju rekao da se zahvalio zadarskom dvojcu, centru Filipu Kraljeviću i razigravaču Anti Delašu, te dan poslije to isto učinio i s Pilepićem, na konačnom Petrovićevom popisu našlo se sljedećih 12 imena: Bojan Bogdanović, Mario Hezonja, Roko Leni Ukić, Krunoslav Simon, Luka Babić, Rok Stipčević, Filip Krušlin, Dario Šarić, Željko Šakić, Marko Arapović, Miro Bilan, Darko Planinić. Hrvatska će u Torinu prvu utakmicu odigrati 5. srpnja (21 sat) protiv domaćina Italije, a dan poslije (21 sat) odmjeriti snage s Tunisom. Najbolje dvije reprezentacije izborit će plasman u polufinale (8. srpnja) u kojem će se križati s dvije najbolje iz druge skupine u kojoj su Grčka, Iran i Meksiko. Na olimpijski turnir će se plasirati samo pobjednik turnira, a finale će biti odigrano u subotu, 9. srpnja (21 sat). >>> Više se ne boji Zike: Pau Gasol ipak ide u Rio >>> Trener Medveščaka Dwyer produžio ugovor s Medvjedima