Screenshot: Arsenal ARSENE WENGER nakon 21 godine u Arsenalu produljio je suradnju s Topnicima još dvije godine.  Ova odluka vlasnika kluba izazvat će dodatne kontroverze oko trenera koji usprkos osvajanju Kupa pobjedom nad prvakom Chelseajem prije dva tjedna, ima brojnu navijačku opoziciju koja plaća avione da iznad stadiona lete s transparentima "Wenger Out", a iste poruke projicira po londonskim pročeljima. Navijači su zahvalni Wengeru za sve što je u prošlosti napravio za klub, u kojem je osvojio tri naslova prvaka i sedam FA Kupova, a prije 11 godina ga je odveo do finala Lige prvaka. Ali Arsenal je s Wengerom zadnji put prvak bio 2004., dok je ove sezone u Premier League osvojio tek peto mjesto pa će Arsenal prvi put nakon 19 godina ostati bez plasmana u LP-u. Većinski vlasnici kluba su kao preduvjet za potpis novog ugovora od Wengera zatražili potpuni zaokret u politici kupovanja igrača, a Francuz je pristao na dovođenje sportskog direktora kojemu bi prepustio razvoj mladih igrača, a on bi se bavio isključivo momčadi i transferima. Klub mu zamjera dovođenje igrača zadnjih dana prijelaznog roka i stihijsku kupnju te očekuju puno veća imena u sljedećim prijelaznim rokovima. Jer jedna od velikih i prečesto ponavljanih nogometnih laži koju papagajski recitira i Wenger je kako su Arsenalovi vlasnici "škrti i ne daju dovoljno novca za trošenje na pojačanja, zbog čega se klub više ne može nositi s Manchesterima, Chelseajem, Liverpoolom i Tottenhamom. To ne može biti dalje od istine jer Wenger je samo prošlog ljeta na nove igrače potrošio klupski rekordnih 110 milijuna funti, a njegov problem i odgovornost je što se najveći dio njih pokazao prinovama, a ne pojačanjima.  Većinskom vlasniku Stanu Kroenkeu i izvršnom predsjedniku Ivanu Gazidisu, kao i navijačima, više je puna kapa četvrtih mjesta i četvrtfinala Lige prvaka koji su se ove godine pretvorili u peto i osminu finala. Kroenke je zato povodom potvrde dogovora s Wengerom izjavio: "Naš cilj je osvojiti Premier League i europske trofeje. Navijači s punim pravom zahtijevaju to od nas i nećemo biti mirni dok to ne ostvarimo. Arsene ima našu punu podršku na tom putu." Gazidis je ponovio: "Naš cilj je osvajanje engleskih i europskih trofeja, a ovog ljeta ćemo naporno raditi na terenu i izvan njega da napadnemo naslov iduće sezone. Klub je posljednjih godina u svakom pogledu napredovao do neprepoznatljivosti i moramo ispuniti očekivanja navijača." Wenger je nakon ovakvih jasnih poruka šefova morao obećati: "Posvećen sam tome da iduće sezone krenemo u ozbiljan napad na naslov prvaka i to će mi ovog ljeta biti glavni cilj. Ovo je jaka momčad i s još nekoliko pojačanja možemo biti još uspješniji."