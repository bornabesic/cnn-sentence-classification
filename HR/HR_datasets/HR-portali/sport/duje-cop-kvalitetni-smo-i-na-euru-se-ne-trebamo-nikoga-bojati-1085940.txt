Nakon što je izbornik Ante Čačić u ponedjeljak objavio popis kandidata za pripreme za Europsko nogometno prvenstvo u Francuskoj, vatreni su danas počeli okupljanje u Zagrebu, gdje će boraviti do nedjelje, kada odlaze na prvi dio priprema u Sv. Martin na Muri. Igrači se okupljaju u hotelu As, a u 18 sati će odraditi prvi trening na stadionu u Maksimir. U subotu slijede još dva treninga u Maksimiru, a od 22. do 26. svibnja slijedi prvi dio priprema u Sv. Martinu na Muri. Uz igrače pridošle u Zagreb, hrvatskoj će se reprezentaciji u nedjelju 22. svibnja priključiti još Duje Ćaleta-Car, dan poslije Vedran Ćorluka, dok 29. svibnja stižu Ivan Rakitić, Mario Mandžukić i Darijo Srna. Drugog lipnja među vatrene će doći i dvojac finalista Lige prvaka Real Madrida, Luka Modrić i Mateo Kovačić. – Svi se dobro poznajemo, u dobrim smo odnosima i mislim da nema nikakvih problema. Utakmice na EP-u sigurno će biti teške, sve su to kvalitetne momčadi, ali imamo svoju šansu i želim da doguramo što dalje – najavio je vratar Lovre Kalinić. Reprezentacija će u Sv. Martinu na Muri boraviti do 27. svibnja, kada će u Koprivnici u pripremnom ogledu dočekati Moldaviju. Od 29. svibnja pripremat će se u Rovinju, da bi 4. lipnja na riječkoj Rujevici odmjerila snage sa San Marinom. – Drago mi je što sam dio reprezentacije, među najboljim nogometašima koje Hrvatska ima, i nadam se da ćemo svi uživati u pripremama. Jako sam zadovoljan sezonom u Španjolskom i jedva čekam da počne nadmetanje za pozicije. Imamo kvalitetu za EP i, budemo li svi spremni, ne trebamo se bojati nikoga – kaže Duje Čop. Odlazak u francusku bazu vatrenih, Deauville, na rasporedu je 7. lipnja. Na Europskom će prvenstvu Hrvatska nastupiti u Skupini D, gdje je očekuju susreti s Turskom u Parizu (12. lipnja), Češkom u Saint Etienneu (17. lipnja) te Španjolskom u Bordeauxu (21. lipnja). 