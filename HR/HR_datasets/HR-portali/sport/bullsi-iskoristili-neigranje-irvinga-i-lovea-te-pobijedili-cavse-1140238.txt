Košarkaši Orlando Magica pretrpjeli su visok 92:111 domaći poraz od Atlanta Hawksa i tako napravili korak unatrag u borbi za plasman u doigravanje, a hrvatski dvojac u sastavu s Floride Mario Hezonja i Damjan Rudež ponovno je dobio tek simboličnu minutažu, obojica su u igru ušli kada je utakmica bila odlučena, 2:14 minuta prije kraja kod rezultata 89-106, a za to vrijeme Hezonja je postigao tricu, dok je Rudež jednom uspješno skočio.  Hezonja je u ponuđenoj mu minutaži ispalio dvije trice od kojih je jedna prošla kroz obruč, dok je Rudež promašio svoj jedini pokušaj za tricu. Najučinkovitiji u sastavu domaćih bio je Aaron Gordon sa 15 koševa i 10 skokova, dok je goste do pobjede vodio Dennis Schroeder sa 18 ubačaja, 6 skokova i 7 asistencija. S omjerom pobjeda i poraza 16-21 Orlando se trenutačno nalazi na diobi 11. mjesta Istočne konferencije s Detroit Pistonsima, dok posljednje pozicije koje vode u doigravanje drže Chicago Bullsi i Indiana Pacersi sa 50-postotnim učinkom (18-18). Atlanta je sa 19-16 peta momčad Istoka. Iznenađenje se dogodilo u Clevelandu gdje su prvaci Cavaliersi izgubili na svom parketu od Chicago Bullsa sa 94:106. No, ovaj rezultat manje čudi ako se uzme u obzir da su Cavsi igrali bez ozlijeđenog Kyriea Irvinga (desno bedro) i bolesnog Kevina Lovea (trovanje hranom), a LeBron James je igrao usprkos gripi no njegovih 31 ubačaj, 8 skokova i 7 asistencija nisu bili dovoljni. Jordan McRae je dodao 21 koš za prvake, dok su Bullse do pobjede predvodili Jimmy Butler sa 20 poena, 6 skokova i 8 asistencija i Taj Gibson sa 18 pogodaka. Prošlogodišnji finalisti i momčad s najboljim omjerom pobjeda i poraza u ligi Golden State Warriorsi na svom su terenu svladali Portland Trail Blazerse sa 125:117 u još jednoj raskošnoj napadačkoj predstavi. Stephen Curry ubacio je 35, a Kevin Durant 30 koševa za domaće, dok je CJ McCollum sa 35 ubačaja, 9 skokova i 5 asistencija dugo držao Blazerse u rezultatskom priključku. Warriorsi su sada na omjeru 31-5, a Blazersi na 15-22. Vrlo zanimljivo je bilo u New Yorku gdje su se sastale dvije momčadi koje se bore za doigravanje na Istoku, a na kraju su gostujući Milwaukee Bucksi košem Giannisa Antetokounmpa sa zvukom sirene svladali domaće Knickse sa 105:104. Knicksi su u posljednju četvrtinu ušli sa 14 koševa prednosti (87-73), ali su dopustili Bucksima da se vrate u utakmicu, no svejedno su u završnici imali dobitnu situaciju jer su 10 sekundi prije kraja vodili sa 104:103 i imali loptu. Tada je pogriješio Derrick Rose koji je izgubio loptu, a u posljednjem napadu na utakmici Antetokounmpo je pogodio šut s linije slobodnih bacanja preko ruke Lancea Thomasa za veliko slavlje gostiju. Antetokounmpo je sa 27 poena i 13 skokova bio i najučinkovitiji kod Bucksa, dok je Carmelo Anthony sa 30 koševa, 11 skokova i 7 asistencija bio najbolji kod Knicksa. Milwaukee je sada šesti na Istoku sa 18-16, a New York je pao na 10. mjesto sa 16-19. Charlotte Hornetsi zadržali su vodeće mjesto u skupini Southeast 123-112 pobjedom protiv Oklahoma City Thundera. Nicolas Batum sa 28 poena i Kemba Walker sa 20 ubačaja i 9 asistencija ponudili su previše za Russella Westbrooka koji je sa 33 koaš, 15 skokova i 8 asistencija bio nadomak još jednog "triple-doublea".  Rezultati: Orlando - Atlanta 92:111 Golden State - Portland 125:117 Sacramento - Miami 102:107 Cleveland - Chicago 94:106 LA Clippers - Memphis  115:106 New York - Milwaukee 104:105 Charlotte - Oklahoma City 123:112 