Nogometaši Rijeke u subotu dočekuju Hajduk u Jadranskom derbiju (Rujevica, 17 sati). Riječki nogometaši tražit će nove bodove u borbi za vrh ljestvice protiv Splićana koji su u odličnoj formi te su upisali pet pobjeda zaredom. - Derbi! Velika utakmica i izazov. Rasprodana Rujevica, kvalitetan protivnik i naša želja, cilj, motiv i inat da napravimo ono što se očekuje od nas i što mi očekujemo. Zadovoljan sam kako su igrači reagirali nakon zadnje utakmice. Mislim da će ekipa biti spremna odigrati kvalitetno i to je najbitnije. Svi živimo za ovu veliku utakmicu - rekao je Matjaž Kek, trener Rijeke. Za utakmicu protiv Hajduka sigurno neće konkurirati Franko Andrijašević koji ima tri žuta kartona. - Nebitno je tko će igrati. Svaki igrač koji dobije priliku izaći će na travnjak i dati sve od sebe da odigra kvalitetno pametno i angažirano s puno agresije. Bitno mi je da igrači koji će igrati daju sve od sebe - dodao je Kek koji je kao i uvijek pozvao na oprez. - Hajduk je u dobroj seriji i odlično igra. To nas mora dodatno motivirati i napraviti još agresivnijim. Igramo protiv momčadi koja se standardizirala. To je jako bitno u nogometu, što se na kraju vidi i na njihovim rezultatima - ustvrdio je Kek. Marko Vešović kaže da poraz protiv Lokomotive nije ostavio traga. - Čeka nas prava utakmica u pravoj atmosferi. Za to se živi i igra. Mogu reći da smo motivirani i puni sportskog inata. Velika pozitiva vlada u svlačionici. Znamo svi što moramo napraviti. Jedva čekamo utakmicu i vjerujem da će publika uživati - zaključio je Vešović. 