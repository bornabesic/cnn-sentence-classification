Prve metre ovogodišnje (u trećem izdanju do sada najveće) Tour of Croatie biciklisti su odvezli u Osijeku. Na gotovo 1100 kilometara dug put ispratila ih je kiša, a loše vrijeme prema najavama meteorologa biciklističku karavanu uglavnom će i pratiti tijekom njihova 1100 kilometara dugog puta Hrvatskom od Slavonije do Dalmacije, preko Istre do središnje Hrvatske. - Kiša će otežavat će svima, ali biciklisti su na to navikli jer bilo je i gorih uvjeta, ali najgore je organizatoru jer ima i više padova i više problema kada je kiša, ali to je za biciklizam sasvim normalno - kaže Ivica Gržinić, direktor Meridiana Kamen teama inače jedine hrvatske ekipe na Tour of Croatia. Loši vremenski uvjeti ne mijenjaju međutim ništa u taktici momčadi. - Biciklisti moraju malo više paziti, pumpaju gume na nešto manje bara, ali taktički se ništa mijenja. Danas je etapa duga u ravnici i treba paziti da se ne odvoji grupa jer nekada ravnica bude i teža od brda. Kada se solidna grupa sastavi onda su to veliki problemi za cijelu grupu - dodaje. Laicima se prva, 227 kilometara duga etapa od Osijeka do Koprivnice, zbog ravničarskog profila čini najlakšom, pogotovo u usporedbi s usponima na Sveti Jure ili Učku.  - Uvjetno najlakša, ali duga etapa, noge će sutra sigurno biti umorne - dodao je Emanuel Kišerlovski. Međutim, međutim i takva etapa ima svoje zamke. - Utrku će sigurno pobijediti vozač koji je odličan na brdu, ali za neke je problematična ravnica, za neke natjecatelje koji nisu navikli na tako dugačke ravnice bit će problem održati se u grupi. Obično po ravnici idu vozači koji su malo agresivniji i jači, oni koji idu na brdo njima je teže, ali zato za njih radi ostatak momčadi - objašnjava Gržinić. Među tristotinjak vozača je i jedan Slavonac. Bruno Maltar, član Meridiana Kamen Teama iz Pazina, rođeni je Valpovčanin, a rodni grad bio mu je jedna od prvih prolaznih stanica u 1. etapi, ni pola sata od starta u Osijeku. - Naravno da mi je bilo drago čuti da su se Valpovčani organizirali da mi pruže potporu - kazao je Maltar koji je lanjsku utrku završio ukupno kao peti u konkurenciji mladih vozača do 23 godine, a na 46. mjestu u generalnom poretku. U potpunosti ravničarska ruta je "njegova". - Bolje mi idu ove ravničarske etape, ja sam tu doma, isto mi je sve ravno - smije se Maltar kojemu ni kiša nije pokvarila raspoloženje. - Dobar je osjećaj samo je vrijeme malo pokvarilo, ali kako je meni tako je i svima - kazao je. Kako je Maltar imao potporu na startu tako je Kristijan Đurasek, predvodnik ekipe UAE Team Emirates, imao na cilju 1. etape. - Natjecao sam se na mnogim velikim svjetskim utrkama, a ovo mi je prvi put da sudjelujem i na Tour of Croatia, što mi je jako drago. Bit će to prilika da me dođu bodriti moji najbliži i prijatelji, pogotovo na prvoj etapi koja završava u Koprivnici, samo tridesetak kilometara od mog rodnog grada Varaždina. Nakon prvog dana svi sudionici sele se u Trogir, iz kojeg počinje druga etapa koja iako je najkraća (123 kilometra) jedna od najzahtjevnijih na ovogodišnjem Touru s obzirom da podrazumijeva 29 kilometara dug uspon na vrh Sveti Jure, koji je sa svojih 1762 metara drugi najviši vrh u Hrvatskoj. Uz primarno natjecateljski karakter Tour of Croatia je i jedinstveni turistički proizvod kroz promociju regija kroz koje utrka prolazi, a slika iz Hrvatske ići će idućih dana na čak šest kontinenata. - Netko je rekao kako je utrka Tour of Croatia najljepša razglednica koju Hrvatska šalje u svijet. A ove godine slika će ići u čak 180 zemalja svijeta. Na utrci radi oko dvije tisuće ljudi, od čega je 1700 osoba uključeno u organizaciju što je dobar pokazatelj koliko je ovo složeno i zahtjevno događanje - izjavio je Ivan Črnjarić, event i marketing direktor utrke. 