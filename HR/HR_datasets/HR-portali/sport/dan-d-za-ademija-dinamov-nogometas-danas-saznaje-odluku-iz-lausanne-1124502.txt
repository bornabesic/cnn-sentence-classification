Za Arijana Ademija danas je ključni dan za njegovu karijeru. Nogometaš Dinama na Međunarodnom sportskom sudu u Lausanni doznat će odluku suda prema kojoj može biti pomilovan, ali mu se može i potvrditi kazna prema kojoj ima četverogodišnju suspenziju. Ademi je s direktorom Tomislavom Svetinom otputovao u Švicarsku i iščekuje ovu važnu odluku. Podsjetimo, Arijan Ademi bio je pozitivan na doping-testu nakon utakmice Dinamo – Arsenal. Kasnije se doznalo da je riječ o sintetičkom anaboličkom steroidu stanozololu, koji se u medicini se prepisuje kao terapija osobama osjetljivim na hormonalnu aktivnost. Pokazao se, nadalje, uspješnim u liječenju anemije, jer povećava hemoglobin u krvi. Koristi se i u slučajevima smanjenja razine hormona, ili povećane razgradnje proteina. Stimulira rast mišića, povećava gustoću kostiju i apetit te istodobno utječe na gubitak masnih naslaga. Uefa ga je zbog toga suspendirala na čak četiri godine. Dinamo se žalio na kaznu, ali Uefina disciplinska komisija potvrdila je četverogodišnju suspenziju, što je bila najveća kazna u povijesti. Nikad niti jedan značajniji nogometaš u jačem natjecanju nije dobio četiri godine suspenzije poput Dinamova Arijana Ademija! Čak i ako se govori o drogi poput kokaina ili kad se govori o steroidima, dobivalo se svega nekoliko mjeseci suspenzije. Posljednja nada mu je upravo ova žalba na Sportskom arbitražnom sudu. 