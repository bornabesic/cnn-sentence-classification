Foto: Guliver Image/Getty Images LUKA MODRIĆ ili Mario Mandžukić u subotu će se upisati u knjige rekorda hrvatskog nogometa. Ako Real Madrid obrani naslov prvaka Europe, Modrić će postati prvi hrvatski nogometaš koji se triput uspeo na krov Europe, dok bi u slučaju trijumfa Juventusa Mandžukić postao prvi hrvatski nogometaš koji je s dvama različitim klubovima bio pobjednik Lige prvaka. Otkako je elitno nogometno natjecanje Starog kontinenta preimenovano iz Kupa prvaka u Ligu prvaka, devetorica hrvatskih nogometaša okitila su se tim trofejem - Alen Bokšić, Zvonimir Boban, Davor Šuker, Dario Šimić, Igor Bišćan, Mario Mandžukić, Luka Modrić, Ivan Rakitić i Mateo Kovačić. Dosad su samo dvojica igrača dvaput osvajala Ligu prvaka, Modrić u dresu Kraljevskog kluba (2014., 2016.), te Dario Šimić (2003., 2007.), a nikome to nije uspjelo s dvama različitim klubovima. Hrvatska će petu sezonu zaredom imati pobjednika Lige prvaka. Seriju je započeo Mario Mandžukić 2013. u pobjedi Bayerna protiv Borussije Dortmund (2:1).  Mandžukić je u slavlju Bavaraca igrao do sudačke nadoknade, a u 60. minuti je zabio za vodstvo bavarskog sastava.   Godinu dana kasnije naslov prvaka osvojio je Real Madrid i Luka Modrić. Kraljevski klub u finalu nakon produžetaka pobijedio je gradskog suparnika Atletico 4:1. Modrić je igrao svih 120 minuta, a upravo je Luka asistirao za Realov gol u 90. minuti za izjednačenje na 1:1 i produžetke.    Prije dvije godine slavio je Ivan Rakitić u dresu Barcelone. Katalonski velikan je u finalu slavio protiv Juventusa 3:1, a Rakitić je postigao vodeći pogodak na utakmici u 4. minuti, postavši tek drugi Hrvat koji je zabio u finalu Lige prvaka nakon Mandžukića. Rakitić je postao i prvi hrvatski nogometaš koji je s dvama različitim klubovima osvojio Ligu prvaka i Europsku ligu nakon što je u najmasovnijem eurokupu slavio u dresu Seville 2014.  Prošle sezone naslov prvaka Europe osvojili su Luka Modrić i Mateo Kovačić. Real je u reprizi finala iz 2014. ponovo bio bolji od Atletico Madrida. Ovoga puta nakon izvođenja jedanaesteraca. Utakmica je završila 1:1, a nakon kaznenih udaraca bilo je 5:3 za Real. Modrić je odigrao cijeli susret, dok Kovačić nije nastupio. Naslove prvaka Europe osvajali su i Alen Bokšić, Zvonimir Boban, Davor Šuker, Dario Šimić i Igor Bišćan. Alen Bokšić je dvaput stigao do finala najprestižnijeg europskog natjecanja. U sezoni 1992/93. slavio je u dresu Marseillea nakon pobjede protiv Milana 1:0. Četiri godine poslije Bokšić je predvodio napad Juventusa u susretu protiv Borussije Dortmund, a njemačka momčad slavila je 3:1.    Identičan učinak kao Bokšić, dva finala i jedan naslov ima i Zvonimir Boban. Bivši kapetan Vatrenih s Milanom je osvojio europsku krunu 1994. u Ateni deklasiravši Barcelonu 4:0. Godinu dana kasnije Rossoneri su ponovo stigli do finala, no u susretu igranom u Beču slavio je Ajax 1:0.  Aktualni predsjednik Hrvatskog nogometnog saveza i najbolji strijelac u povijesti hrvatske reprezentacije Davor Šuker okitio se naslovom prvaka Europe 1998. u dresu Real Madrida nakon pobjede protiv Juventusa 1:0. Šuker je ušao u igru u 88. minuti umjesto Predraga Mijatovića. Dario Šimić se okitio naslovom pobjednika Lige prvaka s Milanom 2003. protiv Juventusa (3:2, jedanaesterci), te 2007. protiv Liverpoola (2:1). Međutim, Šimić je oba finala pratio s tribine i nije bio u krugu kandidata za nastup. Nije nastupio ni u finalu 2005. u kojemu je Milan izgubio od Liverpoola.  U tom finalu nakon čudesnog preokreta Redsa slavio je Igor Bišćan koji je utakmicu pratio s tribina. Talijani su vodili 3:0, no Liverpool je u drugom poluvremenu uspio izjednačili, a potom i nakon izvođenja jedanaesteraca slaviti.  Još je sedam hrvatskih igrača je ostalo korak do pokala.  Ivica Olić nastupio je u dvama finalima Lige prvaka i oba finala je izgubio (2010., 2012.). Olić je 2010. u dresu Bayerna protiv Intera igrao do 83. minute, a talijanska momčad slavila je 2:0. Dvije godine kasnije je u finalu protiv Chelseaja ušao u igru u produžetku, a Englezi su slavili nakon izvođenja jedanaesteraca. Olić je promašio udarac s bijele točke i uz Bastiana Schweinsteigera postao tragičar finala. Oba finala s Bayernove klupe je pratio Danijel Pranjić.   Do finala Lige prvaka stigli su i Boris Živković, Marko Babić i Jurica Vranješ s Bayer Leverkusenom 2002. U završnom ogledu igranom u Glasgowu pobijedio je Real Madrid 2:1.  Igor Tudor stigao je do finala Lige prvaka 2003. s Juventusom, no u dvoboju igranom na Old Traffordu slavio je Milan boljim izvođenjem jedanaesteraca.  Dado Pršo bio je jedan od najboljih igrača Monaca na putu do finala Lige prvaka u sezoni 2003/04. Ipak, u finalnom susretu igranom u Gelsenkirchenu 3:0 je slavio Porto prevođen Joseom Mourinhom. Bilo je hrvatskih nogometaša koji su osvajali europski naslov i u bivšoj državi. Robert Prosinečki je kao član Crvene zvezde slavio u Kupu prvaka u svibnju 1991. Beogradska momčad u Bariju je nakon jedanaesteraca pobijedila Olympique Marseille 5:3 (0:0).