Foto: Getty Images/Guliver Image NIJEDNA liga, kažu, nije teža od Championshipa. Nijedna utakmica ne vrijedi više novca od finala doigravanja druge engleske lige. Ni na koga se čovjek ne bi sigurno kladio da će zabiti odlučujući penal. Osim na Nijemca protiv Engleza u hramu engleskog nogometa.  Ovaj put nisu igrale reprezentacije. Ovaj put su na Wembleyu za ulazak u Premiership igrali Huddersfield Town i Reading. Po jedna velika šansa za svakoga, bez golova u 120 minuta pa penali. A tu su Terriersi najjači. Vjerovali ili ne, Huddersfield Town je dobio svih pet dosadašnjih utakmica doigravanja engleskih liga koje su otišle do penala.   Kad je Hefele promašio u drugoj seriji, činilo se da će Reading napokon prekinuti niz od tri poraza u finalima doigravanja. No, onda su Moore i Obita promašili dva zaredom i Christopher Schindler je rutinski zakucao za golemo slavlje navijača iz Yorkshirea, koji se prvi put nakon 1972. godine vraćaju u najviši razred engleskog nogometa.    Za sve je zaslužan jedan drugi Nijemac, Cristopher Wagner. Dosad poznat tek kao prijatelj i suradnik Jürgena Kloppa iz dortmundskih dana, Wagner je preuzeo Huddersfield u studenom 2015. godine. Cilj je bio ne ispasti iz lige, što se i dogodilo. Zvao ga je Wolfsburg na početku ove sezone, no Wagner je odlučio ostati u Huddersfieldu i pokušati napraviti nemoguće.  Iz Münchena 1860 doveo je spomenutog Christophera Schindlera za dva milijuna eura. Wolverhamptonu je platio 900.000 eura za Rajiva van La Parru, a Ingolstadtu na posudbu uzeo Eliasa Kachungu. Michael Hefele je došao besplatno iz Dynamo Dresdena, Chris Löwe je također besplatno došao iz Kaiserslauterna...   Tako je vesela družina sastavljena od pet otpisanih Nijemaca pojačana s igračima iz Konga, Bermude, Jamajke i s prvim strancem na klupi Towna u njegovoj 107-godišnjoj povijesti krenula u jednu od luđih avantura u novijoj engleskoj povijesti. Da su bili malo koncentriraniji, mogli su se možda potući s Newcastleom i Brightonom za vrh, no u zadnjih 14 kola dobili su samo pet utakmica i sezonu su završili na petom mjestu.   A kakva je to sezona bila. Od 25 utakmice koje su dobili, u čak 22 su slavili s jednim golom razlike. Odigrali su samo šest remija i izgubili čak 15 puta, tek četiri manje od Blackburna koji je ispao. Da stvar bude bolja, Terriersi su u 46 kola ostvarili gol-razliku 56:58 i tako postali prva momčad u povijesti engleskog nogometa koja je s negativnom gol razlikom ušla u viši rang natjecanja. Najbolji strijelac kluba bio je Elias Kachunga s 13 golova, koliko nije zabio u zadnje tri sezone zajedno. U polufinalu su, na penale, pobijedili Sheffield, nakon što su si domaćini u 73. minuti uzvratne utakmice zabili autogol. Penali su, rekli smo, specijalnost Terriersa.  Sve to sad više nije bitno. Huddersfield je osigurao društvo među najboljima i najmanje 170 milijuna funti, koliko će klub zaraditi u svojoj prvoj premierligaškoj sezoni. Ovisno o plasmanu i eventualnom ostanku, zarada bi se mogla popeti do vrtoglavih 300 milijuna funti.  Readingu je, s druge strane, ovo četvrti poraz u četiri finala doigravanja. Nadali su se da će ovo biti njihova godina, no možda će morati još dugo čekati na Premiership. Jer, sljedeće sezone se u Championship vraćaju Sunderland, Middlesbrough i Hull City. Leedsu je ove godine za dlaku izmaklo doigravanje, a tu su i Fulham i Derby County, a Aston Villi je sigurno dosta sramoćenja po drugoj ligi. Konkurencija će biti opaka...  Championship, finale doigravanja:  Huddersfield - Reading 0:0 (4:3 nakon penala)