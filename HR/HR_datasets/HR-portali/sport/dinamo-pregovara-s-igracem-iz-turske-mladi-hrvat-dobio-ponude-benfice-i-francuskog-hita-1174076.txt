Nakon što je ostao bez trofeja ove sezone, Dinamo je krenuo u potragu za pojačanjima. Turski mediji tako donose informaciju kako plavi pregovaraju sa Sambom Sowom, 28-godišnjim reprezentativcem Malija koji igra na poziciji defenzivnog veznog. Sow je trenutno igrač turskog prvoligaša Kayserispora s kojim mu ove godine istječe ugovor. Tijekom karijere još je nastupao za Lens i Karabükspor. Četiri puta je s Malijem nastupio i na Afričkom kupu nacija te dvaput osvojio broncu. Turci dodaju i kako je Sow već bio na pregovorima u Hrvatskoj. A navodno su zapeli na godišnjim primanjima igrača, piše Goal. Prema Transfermarktu vrijednost mu je milijun eura. A Filip Krovinović, 21-godišnji veznjak koji je dvije godine proveo u mlađim Dinamovim selekcijama nakon čega je prešao u Zagreb, dobio je ponude portugalskog velikana Benfice i ovosezonskog hita francuskog prvenstva Nice. Benfica je ponudila između 3 i 4 milijuna eura dok je iznos francuskog kluba bio nešto manji, pišu portugalski mediji. Navodno je za veznjaka Rio Avea jako zainteresiran još jedan klub iz vrha portugalskog nogometa - Sporting Lisabon. Ne čudi veliki interes za Krovinovića jer imao je odličnu sezonu te je po mnogima zaslužio uvrštenje u najbolju momčad portugalskog prvenstva. Upisao je 33 nastupa uz pet pogodaka i tri asistencije.