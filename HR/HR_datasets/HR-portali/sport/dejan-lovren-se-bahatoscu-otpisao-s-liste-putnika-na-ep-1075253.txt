Kad je to najmanje očekivao, izbornik hrvatske nogometne reprezentacije, Ante Čačić, suočio se s dosad najvećim problemom. Javni istup Dejana Lovrena, koji je izborniku bahato poručio da ga “ne zove za Euro, ne bude li imao zajamčeno mjesto u startnoj postavi”, umnogome je poremetio (naizgled?) dobro ozračje koje je, kako se činilo, dosad vladalo u našoj nacionalnoj vrsti. Povod takvom Lovrenovu arogantnom istupu bio je neulazak u igru na prijateljskoj utakmici u Budimpešti, kad je izbornik poslao srednjeg braniča Liverpoola na zagrijavanje, ali ga nije uvodio na travnjak. Lovren se zagrijavao 15-ak minuta pa je samovoljno sjeo na klupu, uz obrazloženje da se “i u Liverpoolu zagrijava 15 minuta, pa ako ne ulazi u igru, sjeda na klupu”. Možda je ovo s vremenskim razdobljem i točno, ali sigurno ne prekida zagrijavanje prije nego to kaže – menadžer Jürgen Klopp... Klopp veći autoritet Ali, Čačić nije Klopp, odnosno za Lovrena Čačić nema ni približno autoritet poput Kloppa! I odvažio se nogometaš na otvoreni rat s izbornikom, čak i javno najavivši da mu ni na kraj pameti nije ispričati se za ponašanje u Budimpešti. Štoviše, umjesto isprike, odaslao je još nekoliko posve neprihvatljivih poruka i praktički je sam sebe eliminirao s Eura! Postupi li, naime, Čačić bilo kako drukčije osim da prekriži Lovrena, najbolje bi bilo da sljedećeg dana podnese ostavku. Dok je još vrijeme, jer progledavanjem kroz prste bilo kome za ovakve istupe, izbornik će sam sebi lomiti granu na kojoj sjedi...   Ima li nezamjenjivih? Ima, puna su ih groblja... Nitko, baš nitko ne smije ni u kojem slučaju sebe stavljati iznad interesa reprezentacije. Što bi se, dakle, zbilo kad bi Čačić prihvatio Lovrenovu ideju i obećao mu mjesto u momčadi? Koliko bi se još nogometaša koji kandidiraju za nastup javilo sa željom da im se zajamči igranje u prvoj postavi? I što bi bio sljedeći korak? I napokon, što će nam u tom slučaju – izbornik? Ni Leo Messi nikad nije rekao da neće igrati za Argentinu ne bude li starter. Jasno je, kod svakoga će izbornika biti starter, ali nikad mu na pamet nije palo govoriti na takav način. Pa što se odjednom dogodilo s Lovrenom da je pomislio kako je nezamjenjiv i kako će mu se Čačić pokloniti? Problemi u Francuskoj Dejan Lovren vrlo mlad je, za velik novac (ukupno oko deset milijuna eura!), otišao iz Dinama u Lyon, gdje je proživljavao strašne trenutke. Nikako nije “legao” francuskim medijima, koji su ga stalno “razapinjali”, doživio je i tešku ozljedu gležnja, zbog koje je propustio Euro u Poljskoj i Ukrajini prije četiri godine. No, nije klonuo, upornošću i radom opet je postao standardan u Lyonu, koji ga je prodao Southamptonu. Nakon samo jedne sezone, uzeo ga je veliki Liverpool i na Anfieldu mu se u prvoj sezoni događala repriza Lyona, pratio ga je glas “kiksera”, mediji i navijači okrenuli su se protiv njega. A onda je došao Jürgen Klopp... Nijemac je udahnuo Lovrenu samopouzdanje i u posljednjih nekoliko mjeseci naš je reprezentativac odigrao nekoliko doista dobrih utakmica za klub. Jesu li možda te dobre utakmice utjecale na Lovrena i dale mu onu negativnu dozu drskosti i bahatosti, pa ga je malo, kako voli reći Ćiro Blažević, “prebacila pamet”? Jer, na osnovi utakmica za reprezentaciju, sigurno nije mogao biti tako samouvjeren. Bilo kako bilo, Lovren je zakoračio jednosmjernom ulicom i tu povratka više nema. Dakako, želi li Čačić sačuvati kult reprezentacije, koji je ovim Lovrenovim potezom (opet!) okrnjen.  Veća je šteta, naime, pognuti glavu pred Lovrenovim nebuloznim zahtjevom, nego otići na Euro bez njega. Ali, i izbornik bi morao malo razmisliti o nekim svojim metodama u odnosu s igračima, konkretno o slanju na zagrijavanje igrača bez namjere da ga se uvede! Prije Lovrena, naime, slično je napravio i s – Ivicom Olićem u Rusiji... >> Lovren: Pao mi je mrak na oči! Čačić me mora uigravati sad, a ne prije Eura >> Čačić posjetio Lovrena, evo što je rekao nakon sastanka >> Što su o Lovrenovom karakteru rekli njegovi bivši treneri Kruno Jurčić i Milivoj Bračun pročitajte ovdje 