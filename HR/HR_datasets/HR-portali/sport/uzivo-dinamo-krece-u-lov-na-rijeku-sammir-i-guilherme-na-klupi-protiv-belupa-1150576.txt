Nogometaši Dinama uspješno su ušli u nastavak sezone. Proljetni dio prvenstva otvorili su minimalnom pobjedom protiv Slavena Belupa (1:0) u 21. kolu HNL-a. Pogodak odluke postigao je Armin Hodžić s bijele točke u 42. minuti. Elastična obrana Osim dvije početne prijetnje “kontrom”, viđene u prvih pet minuta dvoboja, gosti iz Koprivnice cijelo su prvo poluvrijeme proveli u obrambenom gardu na svom dijelu travnjaka. Dinamo je napadao, tražio je rupe u zgusnutoj formaciji gostiju, međutim vrlo je teško probijao tu elastičnu i dobro postavljenu obranu. Koprivničancima je posao olakšala i kiša, pljusak je u Maksimiru počeo negdje oko 15. minute, a najveće žrtve jake kiše bili su, dakako, gledatelji... Netko je tada dobro primijetio: - Trebali bismo uz broj gledatelja staviti rubrike “došli” i otišli”! Jer, na maksimirskim se tribinama okupilo nešto više od tri i pol tisuće gledatelja, ali sredinom prvoga dijela bilo je ih je oko tisuću manje, pljusak ih je otjerao ispod tribina. Neki su otišli doma, neki su ostali i vratili se kad je kiša slabije padala. Uglavnom, opet su užasni uvjeti bili u prvom planu, katastrofalna infrastruktura hrvatskih stadiona ubit će u gledateljima i ono malo volje koje im je još ostalo za uživo praćenje domaćeg sporta... Dok su gledatelji tražili spas od kiše, Dinamo je muku mučio na mokrom i skliskom travnjaku, tražeći put do mreže. Silnu su želju i volju iskazali plavi, međutim ta lopta nije išla “kao po špagi”, bilo je suvišnih dodira s loptom, koji su, dakako, usporili igru i olakšali zadaću gostima. Dinamovi mladići u prvom ofenzivnom redu (Olmo, Gojak, Ćorić i Hodžić) pokušavali su pronaći prostor za ugrožavanje vratara Blaževića, ali osim slabašnog pokušaja Hodžića u 26. minuti s 15-ak metara, ništa se opasno nije događalo u Slavenovu 16-ercu. Sve do 41. minute... Ćorić je tada izveo četvrti Dinamov udarac iz kuta, lopta je došla do Sigalija, koji je opalio volej s 14 metara. Ispred Sigalija bio je Tadić, visoko je podignuo ruke, lopta ga je pogodila u lijevu ruku (bio je to pravi rukometni blok!) i sudac Pejin odmah je, opravdano, pokazao na bijelu točku! Hodžić je sigurno izveo taj 11-erac i Dinamo je na odmor otišao s toliko željenim vodstvom... Pokušaji Leškovića i Sigalija Velike su zgode u 54. i 61. minuti propustili Lešković i Sigali. Plavi srednji braniči su, naime, nakon ubacivanja Antolića, odnosno Ćorića, udarcima glavom sa sedam metara poslali loptu kraj vrata! Gosti su opasno živjeli, plavi su napadali i tražili taj drugi pogodak koji bi im donio sigurnost i jamstvo osvajanja sva tri boda. Dinamo nije spuštao ritam igre, momčad je očito odlično tjelesno pripremljena i to će svakako biti jak adut plavih u proljetnom dijelu natjecanja... Gosti su pak najbliže pogotku bili desetak minuta prije kraja kada je Sammir izgubio loptu na dvadesetak metara od svog gola. No, napadači Slavena Belupa previše su komplicirali, pa je Sammir uspio ispraviti svoju pogrešku i izbaciti loptu.      Dinamo - Slaven Belupo 1:0 90' Kraj utakmice, Dinamo je slavio 1:0. 90' Hodžić je promašio sa 18 metara. 85' Sigali je nezgodno doskočio i nastradalo mu je koljeno. Izgledalo je jako ružno. Izašao je s terena s rukama na licu. 80' Prilika za Slaven Belupo. Sammir je izgubio loptu na 20 metara i onda pao. Barić je bio u šansi, ali je previše driblao pa je obrana modrih to uspjela očistiti. 72' Treća zamjena u Belupi - Melnjak umjesto Ivanovskog. 71' Gledatelji na Maksimiru su zapljeskali jer je ušao Sammir. Zamijenio je Gojaka. 62' Kod Dinama je Mario Šitum ušao umjesto Ćorića, dok su kod Slavena u igri Arap i Barić, a izašli su Tadić i Heber. 61' Sigali je sada glavom promašio kao maločas Lešković. 54' Lešković je promašio veliku priliku nakon ubačaja Antolića. 46' Počeo je nastavak. 45' Gotovo je prvih 45 minuta. 42' Siguran s bijele točke bio je Hodžić, Dinamo vodi 1:0. 41' Jedanasterac za Dinamo! Tadić je igrao rukom. 39' Sada je Heberu suđeno zaleđe iako se čini da ga nije bilo. 29' Sada je i Ćorić bio u prilici nakon dubinskog dodavanja Olma, no Blažević je odlično istrčao i skratio kut. Bila je to najbolja prilika do sada na utakmici. 26' Hodžić je sada pokušao s 20 metara, ali prolazi pored gola. 15' Sada je i pljusak okupao Maksimir. 10' Deset minuta igre je iza nas. Dinamo dominira, ali još nema prave prilike. 0' Sammir i Guilherme, dva modra pojačanja ove zime, su na klupi, dok je Soudani na tribinama. 0' Dinamo lovi šest bodova zaostatka za Rijekom i danas je veliki favorit. Sastavi:  Dinamo: Livaković - Matel, Lešković, Sigali, Pivarić - Antolić, Pavičić - Olmo, Gojak, Ćorić - Hodžić Slaven Belupo: Blažević - Purić, Katić, Musa, Aliti - Burić, Stevanović - Ivanovski, Christensen, Tadić - Heber >> Guilherme: Bog mi je najvažniji u životu, sviram violinu u crkvi, a za Dinamo sam čuo i u Brazilu 