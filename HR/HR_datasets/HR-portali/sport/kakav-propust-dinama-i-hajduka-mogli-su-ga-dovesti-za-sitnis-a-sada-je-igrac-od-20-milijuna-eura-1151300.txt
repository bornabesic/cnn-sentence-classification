Ilija Nestorovski, makedonski nogometni reprezentativac, bivši igrač zaprešićkog Intera, zbog sjajne igre u talijanskoj Seriji A postao je zanimljiv nekim puno jačim klubovima nego što je trenutačno Palermo. Nakon madridskog Atletica javio se engleski Everton koji je spreman platiti 20 milijuna eura za ovog napadača. Ronald Koeman, trener Evertona, poslao je svoje skaute na utakmicu Juventus – Palermo (4:1), a oni su se pozitivno izjasnili o igri 26-godišnjeg Makedonca. Bilo je dovoljno 15 minuta Ilija je u 25 dosadašnjih utakmica postigao devet pogodaka i imao je tri asistencije. Na početku nije bio član prve postave pa je u prvih šest kola triput ulazio kao zamjena. Od sedmog do 25. kola igrao je po 90 minuta s tim da je protiv Napolija i Crotonea izašao u sudačkoj nadoknadi. Trenutačno s devet pogodaka dijeli 13. mjesto na listi najboljih strijelaca Serije A, dok je vodeći strijelac, s 19 pogodaka, Edin Džeko, napadač Rome. – Menadžer Milan Martinović ponudio nam je Nestorovskog u ljeto 2013. godine. No bilo je dovoljno samo 15 minuta probe da ga odlučimo odmah uzeti. U tom trenutku Ilija je bio igrač češkog prvoligaša Slovačko. Kao posuđeni igrač kod nas je igrao dvije sezone. U to vrijeme igrali smo Drugu HNL, a Ilija je bio najbolji strijelac u obje te sezone – rekao je Branko Laljak, direktor zaprešićkog kluba. Nije otkrivanje tople vode da se Inter vratio u društvo najboljih zahvaljujući Ilijinim pogocima. – Kada smo ušli u Prvu HNL, odlučili smo otkupiti njegov ugovor od Slovačkog. S nama je potpisao ugovor na dvije godine. Koliko je stvarno dobar, dokazao je u Prvoj HNL gdje je s 25 pogodaka bio najbolji strijelac lige – istaknuo je Laljak. U trenutku kada klub nije imao previše novca, Inter je pokušao Nestorovskog prodati najboljim hrvatskim klubovima. – Istina, nudili smo ga Dinamu, Hajduku i Rijeci. No čelnici tih klubova nisu htjeli ni čuti o Nestorovskom. Njihova objašnjenja bila su u stilu – takvih igrača iz Druge HNL imamo u svojim redovima koliko hoćeš, i to boljih. Eto, pokazali su da nisu baš najbolje procijenili – istaknuo je Laljak. Jasno je bilo da će Inter prodati najboljeg strijelca HNL-a prije isteka ugovora kako bi klub zaradio koliko-toliko. Palermo je platio 500.000 eura odštete, a već nakon godinu dana na tom transferu mogli bi zaraditi 40 puta veći iznos. Iliji je bilo teško napustiti Zaprešić koji je zavolio u protekle tri sezone koliko je proveo u žutom dresu. – Bile su to tri divne godine – istaknuo je. Iz Zaprešića je otišao sa suprugom i kćeri Irinom, a sve stvari stale su u maleni C3 koji je do Palerma vozio njegov otac. – Jedino mi je žao što samo jednoj momčadi u HNL-u nisam uspio postići nijedan pogodak. To je Rijeka. Igrali smo četiri puta s njima 0:0 – rekao je Ilija. Uspoređuju ga s Inzaghijem Kada smo ga pitali boji li se da će njegova priča u Palermu loše završiti, rekao je: – Ne. Zašto bi me bilo strah? Znam koliko vrijedim i od prvog treninga pokušat ću se što bolje nametnuti treneru. Sad, hoće li to biti dovoljno da budem prvi ili treći napadač, vidjet ćemo. Ispalo je da je vrlo brzo postao prvi napadač. – Karijeru sam počeo u rodnom Prilepu igrajući za Pobedu. Stariji ljubitelji nogometa u ovom gradu znali su mi govoriti kako je Pobeda nekad igrala jaku drugu ligu bivše Jugoslavije. Debitirao sam za prvu momčad sa 16 godina, a u četiri sezone postigao sam 39 pogodaka u 96 utakmica – rekao je Ilija. Prvi inozemni klub bio je Slovačko. – Uh, te je dane najbolje zaboraviti. Nisu prepoznali moje kvalitete, nisu bili strpljivi pa su me stalno posuđivali, prvo u Viktoriju Žižkov, pa u skopski Metalurg, da bih na kraju završio u Interu iz Zaprešića. U prvi trenutak nije mi se sviđala opcija da igram drugu ligu, ali se na kraju se sve idealno posložilo – istaknuo je Ilija. Navijači na Siciliji ubrzo su ga prozvali “Nestogol”, a Maurizio Zamparini, predsjednik Palerma, usporedio ga je s Filippom Inzaghijem. – Svojim zalaganjem on zaslužuje biti kapetan naše momčadi. Od vremena Luce Tonija nismo imali boljeg napadača u Palermu. Bude li moguće, pokušat ćemo ga zadržati sljedeće sezone – istaknuo je Zamparini. Ilija Nestorovski za sada je ispunio dvije želje: igranje za makedonsku reprezentaciju te igranje u jednoj od liga petice. – Ostala mi je još samo želja da jednom zaigram u Ligi prvaka. S Palermom će to biti nemoguće, ali sa sljedećim klubom možda to ostvarim – rekao je Ilija. >> Hrvati na cijeni: Ćorluka najplaćeniji nogometaš u Rusiji, Srna u Ukrajini 