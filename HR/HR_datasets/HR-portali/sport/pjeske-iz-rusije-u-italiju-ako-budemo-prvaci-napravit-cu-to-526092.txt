Ruski Spartak iz Moskve ove je sezone osvojio naslov prvaka poslije 16 sušnih godina pod vodstvom Talijana Carrere. No, nije on jedini Talijan u tom klubu, tamo je i stoper Salvatore Bocchetti koji je upisao 17 nastupa u šampionskom putu 'narodnog' kluba. Za vrijeme zimske pauze dok je Spartak također bio lider Rusije, on je obećao kako će otići pješke iz Rusije u Italiju.  - Doslovno volim raditi sve lude stvari. Spreman sam otići pješke do Italije - rekao je ruskim medijima Salvatore na opće oduševljenje. Njegova žena Ekaterina napisala je na Instagramu: - Konačno, Salvatore je krenuo pješke u Italiju. Nedostajat će nam. Ne brinite, Salva može proći kroz sve prepreke i o svemu ćemo vas obavijestiti. On je čovjek od akcije, ne od riječi. I doista, stasiti stoper snimio se kratko kako korača šumom u Rusiji. E sada, on treba na nogama preći oko 2300 kilometara... - Ono što sam obećao, to ću i ispuniti. Ne brinite, uskoro sam doma - rekao je na ruskom.