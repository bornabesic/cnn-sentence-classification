Liverpool i Borussia Dortmund nisu razočarali u uzvratu četvrtfinala Europske lige, ali na kraju je morao proći jedan klub – engleski! Bili su točno bolji za taj jedan pogodak, onaj Dejana Lovrena, u dva susreta i nakon večerašnjih 4:3 te s ukupnih 5:4 ušli su među četiri najbolje momčadi natjecanja zahvaljujući pogocima u gostima. Uvertira utakmice bila je veličanstvena, navijači obaju klubova zajedno su pjevali, družili se i pjevali legendarnu himnu Redsa "You'll Never Walk Alone" na samom Anfieldu. Ipak, svi oni željeli su da njihova momčad prođe dalje, pa i Jürgen Klopp koji je u Dortmundu poput božanstva. Samo, kolega Thomas Tuchel na protivničkoj klupi želi i sam biti upisan u povijest te osim što suvereno drži drugu poziciju Bundeslige te samim time osigurava Ligu prvaka sljedeće sezone, isto tako želi do velikog europskog naslova. Pokazao je da to može i zna već nakon prvih osam minuta igre, kad je Borussia imala 2:0 protiv Liverpoola! Izgubljena lopta Coutinha na protivničkoj polovici u petoj minuti bila je dovoljna da Mkhitaryan zabije poslije promašaja Aubameyanga i obrane Minogleta, a samo četiri minute poslije nova brza kontra i Aubameyang ovaj put zabija – maestralno. Domaći su bili na koljenima, a samo ih je sreća spasila što nakon sjajnih i brzih akcija njemačke momčadi nisu bili u većem zaostatku. No izdržali su do poluvremena, a svi znamo kakav je Liverpool kad mora zabiti tri gola da bi prošao dalje. Sjetimo se 2005., finala Lige prvaka i Milana. Ne da se to dogodilo, već su i zabili jedan više od toga! Već u 48. minuti Origi bježi obrani gostiju i zabija ispod istrčalog Weidenfellera, ali nije dugo trajala euforija jer Reus poslije asistencije odličnog Hummelsa povećava na 3:1 pa su Redsi ponovno morali zabiti tri da bi prošli dalje. Prevario se onaj koji je mislio da to nije izvedivo jer Coutinho se u 66. minuti iskupio za pogrešku kod prvog gola i zabija uistinu predivan pogodak iz daljine, a kad se sve smirilo, Sakho postavlja konačnih 3:3. Bio je najspretniji kod ubacivanja iz kuta. A potom u 90. minuti Dejan Lovren zabija poslije ubacivanja Milnera i našem otjeranom reprezentativcu ovo je bila velika nagrada - odveo je Liverpool u polufinale Europske lige! Nisu se izvukli od ispadanja ni Sparta Prag i Braga jer Villarreal je Čehe dobio s rezultatom 4:2, a Šahtar Portugalce s 4:0, s tim da je prvi gol zabio naš Darijo Srna s bijele točke. Eduardo da Silva ušao je u 77. minuti susreta. Najnapetije je bilo u Sevilli jer završilo je prvih 90 minuta 2:1, baš kao u prvom susretu. Zato su bili potrebni produžeci, a nakon izvođenja jedanaesteraca s 5:4 slavila je Sevilla. PAROVI ČETVRTFINALA: Liverpool – Borussia Dortmund 4:3 (Origi 48', Coutinho 66', Sakho 78', Lovren 90'/Mkhitaryan 5', Aubameyang 9', Reus 57') (1:1) Sevilla – Athletic Bilbao 1:2 (p5:4) (Gameiro 59'/Aduriz 57', Raul Garcia 80') (2:1) Šahtar – Braga 4:0 (Srna p25', Ferreira ag42', ag74', Kovalenko 50') (2:1) Sparta Prag – Villarreal 2:4 (Dockal 65', Krejci 71'/Bakambu 5', 49', Castillejo 43', Soriano 45') (1:2) 