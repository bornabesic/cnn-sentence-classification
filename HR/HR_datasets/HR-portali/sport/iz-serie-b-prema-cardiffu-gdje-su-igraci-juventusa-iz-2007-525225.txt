Na današnji dan prije deset godina Juventus je osvojio drugu talijansku ligu, godinu dana nakon velikog skandala Calciopoli zbog namještanja utakmica. "Staroj dami" su oduzete titule iz 2005. i 2006., a klub je izbačen u drugu ligu. Ipak, brzo se vratio. Prisjećamo se gdje su neki od aktera toga uspjeha danas, kad je klub iz Torina u igri za trostruku krunu. Gianluigi Buffon je, dakako, i dalje Juveova "jedinica" s kojim je osvojio sve što se moglo osvojiti. Osim jednog trofeja, Lige prvaka, koji mu se smiješi u Cardiffu 3. lipnja. Giorgio Chiellini neizostavni je dio obrambenog trojca BBC. Preživio je silne promjene igračkog i trenerskog kadra i, zajedno s Barzaglijem i Bonuccijem, stvorio jednu od najjačih obrana u svijetu nogometa. Claudio Marchisio nije osobito razvikan član momčadi "bianconera", ali Juveova osmica prikupila je ogromno iskustvo i poboljšala tehničko-taktičke sposobnosti igrajući uz Pirla, Vidala, Pogbu, Khediru, Pjanića... Brojni ljubitelji nogometa rado će se sjetiti i Alessandra Del Piera, Pavela Nedveda, Davida Trezegueta, Roberta Kovača i Jonathana Zebine, poneki i Marca Marchionnija, Raffaelea Palladina, Antonija Mirantea... Gdje je Juventusova momčad iz 2007. danas, provjerite na Goalu.