Juventus je u 15. kolu Serie A kod kuće svladao Atalantu s 3:1, a gol je zabio Mario Mandžukić. Mandžo se u strijelce upisao u 64. minuti kada je zabio za 3:0. Pjanić je ubacio iz kornera, a hrvatski napadač iz teške situacije glavom pogodio mrežu gostiju. Igru je napustio u 76. minuti uz ovacije publike. Juventus je već u 19. minuti vodio 2:0 golovima Alexa Sandra i Danielea Ruganija, dok je gol za Atalantu postigao Remo Freuler u 82. Uvjerljivi Monaco, prekid u Metzu U 16. kolu nogometnog prvenstva Francuske je Subašićev Monaco na svom stadionu svladao Bastiju sa 5:0, te je izbio na prvo mjesto sa 36 bodova, koliko ima i drugoplasirana Nica, koja u nedjelju dočekuje Toulouse. Hrvatski reprezentativni vratar Danijel Subašić branio je cijeli susret za Monaco, a pogotke su zabili Kylian Mbappe-Lottin (10), Thomas Lemar (66),  Radamel Falcao (68, 73) i Guido Carrillo (79). Trećeplasirani Paris St Germain, koji ima 35 bodova, neočekivano je izgubio u gostima od Montpelliera sa 0:3. Metz je protiv gostiju iz Lyona poveo 1:0 u 28. minuti, a onda je u 30. minuti susret prekinut nakon što su navijači Metza petardom pogodili vratara Lyona Anthonyja Lopesa. Atletico remizirao bez Vrsaljka Nogometaši Atletico Madrida su u 14. kolu Primere na svom stadionu protiv Espanyola odigrali 0:0, a hrvatski branič Šime Vrsaljko nije bio u postavi Atletica. Nogometaši Granade zabilježili su tek u 14. kolu svoju prvu pobjedu, svladavši trećeplasiranu Sevillu s 2:1. Granadu su do velike pobjede odveli golovi Andreasa Pereire (27) i Davida Lombana (57), dok je za Sevillu poraz ublažio Wissam Ben Yedder (90+5pen). 