Svaki menadžer ili skaut koji drži do sebe, jučer je trebao biti u Varaždinu, odnosno Zaprešiću. Baš nam se s Varteksova stadiona javio Mario Brkljača (32). Naravno, aktualno je Europsko nogometno prvenstvo za igrače do 17 godina koje ovaj tjedan završava u Hrvatskoj. I kada je bio igrač, Mario nije pretjerano volio mikrofone i medijsku pozornost. Prošla je godina dana otkako je objesio kopačke o klin. Jedan je od onih za koje je bilo jasno da neće imati problema s prilagodbom na život poslije aktivnog igranja. Ovih dana posebno je aktualan projekt Rudeša i partnerstvo s Alavesom. Baš je Brkljača jedan od ključnih ljudi koji su koordinirali cijelu priču. Osim toga, glavni je Alavesov skaut za Jugoistočnu Europu.   Ozbiljan posao - Projekt sa Španjolcima su možda neki doživjeli s malom zadrškom, budući da je već ranije bilo sličnih projekata u Hrvatskoj koji su završili neslavno. No, u ovaj projekt vjerujem jer su u njega uključeni ozbiljni ljudi na svim razinama. I s hrvatske i sa španjolske strane - počeo je Brkljača.  Kakva je projekcija Španjolaca kada je Rudeš u pitanju? - Baskonia Alaves grupa ima dobra iskustva kada je košarka u pitanju. I neke stvari žele prekopirati u nogomet. Tri zone na koje su fokusiranu su Balkan, Baltik i Južna Amerika. Oni jako cijene Hrvate i sve ljude u ovoj regiji. Imaju dobra iskustva s našim sportašima. Košarkaši i nogometaši ostavili su dobar trag u španjolskim ligama. Uvjereni su da na ovim prostorima mogu pronaći dovoljno kvalitetne, talentirane i motivirane igrače koji će donijeti nešto novo u njihove klubove - ističe Brkljača. U priči su također Igor Jukić, Luka Milanović i Ivan Krakan. - Tvrtka Biotrening već gotovo tri godine radi u Rudešu, a godinu dana u Alavesu. Njihove reference su prepoznali i izvan Hrvatske. - ističe Brkljača. Dinko Jeličić šef metodologije Naravno, za očekivati je da će na relaciji dvaju partnerskih klubova doći i do suradnje i razmjene trenerskih znanja i iskustava? - Dinko Jeličić također je šef metodologije. Vjerujem da ćemo dobiti spoj Dinkove metodologije i španjolske filozofije od koje će i Rudeš profitirati. Rudeš će imati istu filozofiju rada kao i Alaves. Rudeš polako postaje predvodnik novog standarda? - To je pravi put i vjerujem da će se i drugi klubovi odlučiti za slične modele. Posebno zbog financijske situacije u našem nogometu.  Može li ova priča generalno pomoći da se digne cijena našim igračima koji dolaze iz skromnih sustava? - Teško je generalizirati. Naši igrači cijenjeni su zbog rezultata naše reprezentacije.Sigurno je da ne možemo živjeti samo od talenta. Također, važno je stvarati i trenere. Ugovor je potpisan na deset godina, s mogućnošću produljenja. Jasno je da su Španjolci pripremili dugoročan projekt. No, postoji sigurno konstrukcija koja mora biti zadovoljena i prije isteka tog ugovora? - Najvažnije u cijeloj priči će nam biti edukacija i stvaranje mladih igrača. Rudešu će, više od financijskoj dijela priče, biti važnije što će Španjolci donijeti svoje znanje u vođenju ovakvih projekata. A rezultat je bitan do onog trenutka dok ne ugrozi proces stvaranja igrača - zaključio je Brkljača.  