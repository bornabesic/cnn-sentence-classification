Foto: Getty Images/Guliver Image IAKO je Dinamo ove sezone druga momčad Prve HNL, još uvijek je broj 1 kada je riječ o nogometnim transferima. Europski velikani pokazuju interes za modre talente kojima su ugašeni snovi o još jednoj Ligi prvaka na Maksimiru, a Dinamo će prodajom morati nadoknaditi izostanak bogatih UEFA-inih premija za nastup u najjačem klupskom natjecanju.   Na izlaznim vratima je već dugo mladi Ante Ćorić koji je svojevremeno zahtijevao odlazak iz Dinama, nezadovoljan minutažom i tretmanom tadašnjeg trenera Zorana Mamića. Ostao je u klubu, dobio značajniju ulogu i probio se do A reprezentacije, a ovog ljeta je na vrhu popisa mogućih odlazaka.   Prema pisanju njemačkih medija, gotovo je sigurno da će Ćorić završiti u Bundesligi jer ga prate najmanje četiri njemačka kluba. Interes Bayerna spominjao se i ranije, ali sada su tu i obje Borussije i novi bundesligaš Stuttgart koji se želi pojačati prije povratka u vrh njemačkog nogometa.   20-godišnji hrvatski reprezentativac s Dinamom ima ugovor do 2022. godine, a Nijemci procjenjuju da bi ga Dinamo pustio za oko 10 milijuna eura. Ove sezone u 36 utakmica skupio je 8 golova i 5 asistencija.