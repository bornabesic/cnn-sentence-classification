Foto: Getty Images / Guliver image  KRAJ sezone donijet će nam i kraj karijere jednog od najvećih talijanskih nogometaša svih vremena. Francesco Totti je ime koje je odavno u Rimu nadraslo pojam nogometaša. Znate li o njemu baš sve?  Boškov mu je prvi dao šansu Čini se kao da je bilo vrlo davno, ali te 1993. kao šesnaestogodišnjak debitirao je za prvu momčad Rome. Suparnik je bila Brescia, a trener koji mu je prvi ukazao povjerenje bio je srpski stručnjak Vujadin Boškov. Tijekom karijere vodio je jugoslavensku reprezentaciju, Feyenoord, Real Madrid, Sampdoriju, Napoli i još preko desetak vrhunskih klubova, ali teško je zamisliti da je donio bolju odluku u karijeri. Iduće sezone Totti se sve se češće počeo profilirati kao drugi napadač ekipe, da bi od 1995. postao nezamjenjivi član prve postave. Rekorder Lige prvaka Prije nepune tri godine, 25. studenog 2014., igrao se susret Lige prvaka između Rome i moskovskog CSKA-a. Totti je zabio u 43. minuti za vodstvo svoje momčadi, a Berezutsky je izjednačio rezultat u sudačkoj nadoknadi. Ipak, tim golom Totti je postao najstariji igrač u povijesti Lige prvaka koji je postigao pogodak s 38 godina i 59 dana. Time je srušio svoj vlastiti rekord, dok je drugi (ili treći) igrač na toj listi Ryan Giggs koji je bio 231 dan bio mlađi, kada je sjajnim prodorom oteo Benfici bod u Lisabonu.   ..I neslavni rekorder Serije A Jedina Tottijeva prvenstvena titula (uz dva kupa) stigla je 2001. godine, kada je Roma pod vodstvom Capella, a na "pogon rimskog božanstva" i Gabriela Batistute bila nezaustavljiva. Ipak, puno češće je oko njegova vrata bilo srebro – kratak za korak u prvenstvu ostao je čak osam puta dosad u karijeri! Bolji su bili Juventus (4 puta, uz jedan iz Calciopoli afere koji je dodijeljen Interu), Inter (triput) te Milan (jednom). Moto sportovi "Totti Top Sport" ime je njegova moto-tima koji se natjecao u Grand Prixu. Motivacija mu je bila pružiti šansu mladim, siromašnim vozačima da se lakše probiju do elitnog sporta. Službena marka tima bila je Aprilia. Penali, penali, penali Od 250 golova u Seriji A, čak 71 zabio je iz penala. Time je apsolutni rekorder lige svih vremena. Nije mu strana bila ni "panenka". Ostaje tek odlučiti koja je popularnija. Ova kojom je piknuo loptu preko Van der Saara kako bi Italija prošla u finale Eura 2000.:   Ili ova, kada je golman Leccea Vincenzo Sicignano ostao na sredini gola i mirno ulovio loptu:   Golobradi Euro prvak Finale izgubljeno protiv Francuske prije 17 godina nije njegovo jedino finale europskog prvenstva. Doduše, ostali su bili u mlađim uzrastima, u kojima je dvaput gubio finala, a 1996. osvojio zlato. Bila je to sjajna generacija s njim, Nestom, Vierijem, Morfeom, Delvecchijom, Panuccijem i drugima. Jedini gol na turniru bio mu je pobjednički u polufinalu protiv Francuske. Rat s Di Caniom Paolo Di Canio paklen je igrač, a još paklenija ličnost. Kada se 2004. vratio u Rim, njegovu "drugu" stranu, odmah je zaratio s Romom. Zabio im je dva gola u derbiju i proslavio ih ispred tribine s Rominim ultrasima, vodeći osobni rat sa skoro svakim suparničkim igračem. Nakon utakmice Totti je poručio medijima kako nikad ne bi sjeo za isti stol s njim, na što je Di Canio imao spreman odgovor: "Nije to neka šteta. Da Kažete Tottiju da postoje tenzije na Bliskom istoku, mislio bi da pričate o tučnjavi u desnom dijelu veznog reda", aludirajući na njegovu inteligenciju. Kada je 2010. s ljutnjom napustio teren poslije zamjene, Di Canio ga je napao govoreći da se tako kapetan ne ponaša. Ovog puta Totti je bio taj sa spremnim odgovorom: "Vjerujem mu da zna dosta o napuštanju terena. Ipak je svaku svoju momčad ostavio", aludirajući na to da se Di Canio nikada nije posvetio jednom klubu. UNICEF-ov ambasador Trebao bi nam još jedan tekst kako bismo nabrojali sve što je učinio za unesrećene i bolesne. Igrao je tenis s Novakom Đokovićem, pojavljivao se u filmskim cameo ulogama, pjevao u zabavnim emisijama, osnovao svoju nogometnu akademiju i objavio dvije knjige koje sadržavaju sve šale na njegov račun te kupio cijelu momčad mladih kenijskih igrača kako bi ih trenirao i pomogao im u razvoju. Ipak, najupečatljivija priča je ona o tiskanju dviju zbirki koje su sadržavale sve šale na njegov račun, a prihod od prodanih izdanja išao je u dobrotvorne svrhe. Empatija Često je imao spremne poruke na majicama ispod dresa. Nekad svojoj ženi, nekad svojoj djeci, a nekad Rominim navijačima, poput one iz 2012. godini, kada je nakon dugog golgeterskog posta zabio pogodak i otkrio poruku "Oprostite na kašnjenju". Ipak, najupečatljivija poruka ona je iz 2005., kada je sintagmom "Oslobodite Giulianu" podržao talijansku novinarku Giulianu Sgreni koja je oteta u Iraku nakon brojnih tekstova u kojima se protivila invaziji na tu zemlju. Mjesec i nekoliko dana kasnije, Giuliana je puštena na slobodu. Korupcija? Njegov brend "Broj 10" koji vodi njegov brat Riccardo našao se u sredini korupcijske afere oko gradskog zemljišta. Opskurnu zgradu u jednom dijelu Rima iznajmljivali su gradu kako bi pružio utočište beskućnicima za čak triput višu cijenu od bilo koje druge na tržištu. Gradsko vijeće koje je to odobrilo, otkriveno je kasnije, bilo je pod utjecajem jedne od najopasnijih lokalnih mafija. Totti se nikad nije izjasnio o aferi. Najbolji Talijan moderne ere Talijanski nogometni savez dodjeljivao je 13 sezona (1997.-2010.) nagradu za najboljeg talijanskog igrača Serije A. Budući da su manje-više svi relevantni Talijani ostali u ligi, ona se neformalno smatrala i nagradom za najboljeg domaćeg igrača. Totti je prestižnu nagradu ponio čak pet puta, tri puta više od Del Piera i Vierija koji su drugi na listi.