Foto: Hina "ŽAO MI JE što smo izgubili prvenstvo jer mislim da smo najjači u ligi", poručio je Ivajlo Petev nakon što je njegov Dinamo s 5:2 čestitao Rijeci na povijesnom naslovu. Riječani su u Maksimir stigli po prvi naslov prvaka u klupskoj povijesti, a kući su se vratili s peharom i pet komada u mreži. "Želim čestitati Rijeci na naslovu. Zabili smo pet golova, promašili smo još nekoliko. Zabrinulo me jedino kako smo primili prvi i drugi gol. Ovo je pristup koji liči na Dinamo, jedino tako se ovi u prvih 11 i oni s klupe trebaju ponašati." Uvjerljiva pobjeda Dinama ima i tamnu stranu - ozlijedili su se Sigali i Moro koji su iz igre izašli već u prvom poluvremenu. "Kad je Sigali izašao za mene je bila gotova utakmica. Puno nesreće smo imali, četiri igrača nam nisu igrala zbog ozljede, sad su se još dvojica ozlijedila. To je ta nesreća, u sportu moraš imati i sreću." Hoće li biti spremni za finale Kupa protiv istog rivala? "Ne znam još, vidjet ćemo. Nisam optimist, nimalo. Nemamo ni Perića i Leškovića, Benkovića već od ranije, njih trojica sigurno neće igrati. Vidjet ćemo, stvarno ne znam." Kakvu utakmicu u finalu očekuje? "Bit će to puno drugačija utakmica, a siguran sam da nam ova utakmica znači puno kad je samopouzdanje u pitanju. To je sve što ću sada reći o tom susretu, ima još vremena."