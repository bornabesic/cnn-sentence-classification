Ženska hrvatska stolnoteniska reprezentacija Hrvatske nakon četiri godine vratila se u elitnu skupinu na Europskom ekipnom prvenstvu. U dodatnim kvalifikacijama naše stolnotenisačice dvaput su bile bolje od Srbije. U Novom Sadu bilo je 3:2, a u Osijeku nešto teže – 3:2. Tian igra ligu u dvije zemlje – Ovo je jedna nova reprezentacija. Ne po godinama, već po imenima. Malo je tko vjerovao da možemo proći Srbiju, ali uspjeli smo. Moram zahvaliti domaćinu u Osijeku koji je napravio sjajnu atmosferu i lijepo nas ugostio – rekao je dr. Martin Tino Časl, koordinator za ženski stolni tenis. Prvi put u povijesti imamo ženskog izbornika. Tu dužnost preuzela je Kineskinja s hrvatskom putovnicom Yuan Tian (42). – Ona je sjajna osoba i odlična trenerica. S obzirom na svoje iskustvo, još i igra za našu reprezentaciju. Jako je pouzdana i na nju se uvijek mogu osloniti – istaknuo je dr. Časl. Zanimljivo je da Tian trenutačno istodobno igra u dvije lige – španjolskoj i francuskoj. Te su se dvije zemlje tako dogovorile. – Nažalost, Tian je stalno na putu i to možda nije sretna opcija – dodao je dr. Časl. Inače, Tian je u Hrvatskoj već jako dugo, živi s Goranom Jukićem koji je nekadašnji stolnotenisač, a bio je i direktor nogometnog kluba Varteks iz njegovih najboljih, europskih dana. Varaždinka Mirela Đurak (27) sedam godina nije igrala za Hrvatsku, većinom zbog neslaganja s bivšim izbornikom Nevenom Cegnarom. Dugo je igrala za Mladost i Aquaestil, a danas je članica kluba dr. Časla. – Iskreno, dugo sam je nagovarao da se vrati u reprezentaciju. Jednostavno ima loša iskustva otprije. Nasreću sam je uspio nagovoriti da se počne ozbiljno baviti stolnim tenisom. Morao sam u tim razgovorima primijeniti jako puno diplomacije – istaknuo je dr. Martin Tino Časl. Mirela je završila studij ekonomije i odradila je godinu dana staža u Ministarstvu poljoprivrede. Dorina Srebrnjak (19) najmlađa je članica reprezentacije. Igra za zagrebačku Mladost, a zbog siline udaraca zovu je “boom boom Becker”. Rođena je u Rijeci, živjela je i igrala u Crikvenici, pa za Pulu. – Odlično je Dorina igrala na Europskom prvenstvu do 21 godine u Sočiju. Malo joj je nedostajalo da osvoji medalju. Ona ima najmanje utakmica u nogama u reprezentaciji, ali veliki je potencijal. S obzirom na svoju mladost još uvijek dosta oscilira od euforije do depresije – rekao je koordinator. Godine nisu važne Ivana Malobabić (37) bila je juniorska reprezentativka Hrvatske, a onda nikad nije dobila pravu priliku u seniorskoj reprezentaciji. Sve do ove godine. Ona je “lovac” i protiv njezine obrambene igre suparnice teško igraju. Igra za zagrebački Tis, a poznata je i po tome što je zovu za treninge ponajbolji europski klubovi. Tako odrađuje sparing u austrijskom Linzu, klubu koji je lani igrao polufinale Lige prvakinja. – Ona je potpuno opravdala poziv u reprezentaciju i dokazala da godine nisu važne za igranje vrhunskog stolnog tenisa. Ona je aktualna prvakinja Hrvatske u paru s Idom Jazbec. Jedina je u reprezentaciji udana i ima sina koji ide u osnovnu školu. – Koliko je divna osoba, pokazala je što je radije igrala za reprezentaciju nego u Linzu, u kojem bi svaki dan koji je provela s nama mogla zaraditi po 70 eura – istaknuo je dr. Časl. Do Europskog prvenstva u Luksemburgu ima još pet mjeseci. – U pet mjeseci puno se toga može dogoditi. Može doći do neplanirane ozljede, do pada forme. U Luksemburgu će igrati trenutačno najbolje. Osim ovih djevojaka koje su dvaput svladale Srbiju, u konkurenciji za Luksemburg još su Mateja Jeger, Ivana Tubikanec i Klara Cakol – zaključio je dr. Martin Tino Časl.