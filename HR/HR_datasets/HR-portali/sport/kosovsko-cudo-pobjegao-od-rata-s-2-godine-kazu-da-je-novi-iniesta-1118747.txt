Kosovo u sastavu za utakmicu s Hrvatskom ima samo jednog igrača iz domaće lige (Hajdini iz Trepče, koji neće braniti) i jednog iz liga petice (Halimi iz Mainza). No najveću je pozornost privuklo ime Labinota Kabashija. Riječ je o 16-godišnjem igraču mlade momčadi Barcelone! Pa tko je taj momak koji će se možda suprotstaviti kockastima? Kabashi je napustio Kosovo zbog rata kad su mu bile dvije godine. Stigao je u katalonski grad Sallent, rodni grad svog trenera u Barci Gabrija! I prvi mu je klub dakako bio isti kao Gabriju, taj lokalni Sallent, prije nego što je otišao u Gimnastic Manresu. Odakle je Guardiola stigao u Barcelonu! Prethodno ga je CE Manresa odbila, piše Gola. U Barcu je mladi Labinot stigao u ljeto 2010. Trener mu je Quique Alvarez, sin Quiquea Costasa, bivšeg igrača i trenera Barce B u kojoj su bili Xavi, Puyol, Iniesta, Valdés... Kabashi igra puno i premda je dešnjak, može igrati na obje strane veznog reda i na oba krila. Neki ga uspoređuju s Iniestom! No, dva mjeseca 2014. nije smio igrati zbog Fifine suspenzije Barceloni, dok nije sredio putovnicu i dokazao da dugo živi u Kataloniji. Prošloga je vikenda, prije nego što će se priključiti reprezentaciji, zabio gol u pobjedi 3:2 nad Jupiterom. - Kad sam čuo da sam pozvan u reprezentaciju Kosova, mislio sam da je šala! Jako sam ponosan - rekao je nakon poziva. A kako se Kosovski nogometni savez pripremio za prvu domaću utakmicu u kvalifikacijama za SP čitajte na portalu Goal. 