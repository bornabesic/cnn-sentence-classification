Prošlogodišnji kapetan hokekajaša Medveščaka i hrvatski reprezentativac Mike Glumac četvrtu će sezonu zaredom nositi dres s brojem 16 i domaće utakmice igrati u Ledenoj dvorani zagrebačkog Doma sportova, objavili su u ponedjeljak iz hrvatskog prvaka.  Kanađanin hrvatskih korijena u Zagreb je stigao prije tri godine te u dosadašnjih 155 nastupa za Medveščak u Kontinentalnoj hokejskoj ligi postigao 20 pogodaka uz sedam asistencija. - Mike ostaje u momčadi kao ključan igrač i vođa. U situacijama s igračem manje uvijek je prvi na ledu, a pridonosi i u napadu. U svlačionici je njegova uloga velika i puno znači za kemiju u momčadi - izjavio je sportski direktor Medveščaka Aaron Fox. Zahvaljujući angažmanu u Medveščaku Glumac je dobio mogućnost nastupa i za hrvatsku reprezentaciju, u čijem je dresu zaigrao na posljednja dva Svjetska prvenstva Divizije I skupine B. U travnju ove godine, kad je Zagreb bio domaćin SP-a, Glumac je s četiri pogotka bio najbolji strijelac Hrvatske.