Košarkaški svijet je jasan, Hrvatska na Svjetskom prvenstvu nije ostvarila dobar rezultat. I Josip Sesar razočaran je onim što su pokazali izabranici Jasmina Repeše. – Rezultat je neuspjeh, u grupnoj fazi smo trebali biti bolji. Ma, i da smo prošli dalje, dojam se ne bi popravio. Momčad nije igrala onu košarku koju smo očekivali. Odnosno, onu koju su najavljivali kada su odlazili na SP. Nije bilo kemije u momčadi. Ne treba igračima zamjerati, oni su se borili, ali očito kroz treninge nije pogođeno ono što smo tražili. Nije bilo zajedničke igre, i kada smo se raspadali, činili smo to na ružan način – kaže Sesar. Nije mu se svidjela uloga Roka Ukića, koji je bio svojevrsni "backup" Lafayettu. Ukić nije pratio Repešu – Ako imaš Ukića, koji voli imati kontrolu, onda nije trebalo dovoditi sličnog igrača. Lafayette je imao odličnu sezonu, ali nije preuzeo odgovornost. On je dobar klupski igrač, ali u reprezentaciji nije bio pogodak. Ne znam kakav je bio dogovor izbornika s Ukićem, ali po Rokovom "govoru tijela" vidio sam da mu nije najbolje sjela uloga koju mu je Repeša namijenio – rekao je Sesar. Smatra da se ne treba žuriti s promjenama na klupi. – Reprezentacija nije ničija privatna prćija, treba popričati i s igračima. Naravno, neće oni govoriti treba li smijeniti Repešu ili ne, ali pametni ljudi iz razgovora sve mogu zaključiti. Ti su momci financijski situirani, igraju s guštom i treba ih saslušati. Da se razumijemo, Repeša je imao najbolje namjere, treba sačekati i njegov izvještaj – zaključio je Sesar. Gordan Zadravec ovu reprezentaciju vidio je u četvrtfinalu, to je, po njemu, bio maksimum s obzirom na ždrijeb. To nije momčad – Ova je momčad trebala doći do četvrtfinala, SAD i Španjolska su neka druga dimenzija. Čini mi se da smo sami sebi postavili veliki cilj. Teško je nekoga izdvojiti. Bogdanović je bio ispred, ostali su igrali s dosta oscilacija. A nedostajalo nam je i rotacije – kaže Zadravec. Zadravec je dodao i ovo: – Smatram da je Repeša pozvao najbolje igrače, ali vidjelo se da nemamo pravog vođu, u momčadi se uvijek mora znati tko je prvi, tko drugi, a tko treći igrač. Ni igrači između sebe nisu izabrali vođu, to se najbolje vidjelo u utakmici protiv Francuske. Šutne jedan, pa drugi, onda treći promisli zašto ne bih i ja. Pa, raspali smo se u pet minuta. Prekaljeni Mirko Novosel bio je kratak, ali jezgrovit. – Nismo napravili očekivani rezultat, ključan je bio poraz protiv Senegala, koji se nije smio dogoditi. Igrali smo košarku bez koncepcije, bez taktike, oslanjajući se na individualnu kvalitetu, a tako se ne može ostvariti pravi rezultat. Od naših igrača tek je Bogdanović pokazao visoku klasu, pravog Tomića smo tek vidjeli u završnici utakmice s Francuskom, a to je premalo – rekao je slavni Mirko Novosel. >> Šarić: Moramo se pokriti po ušima, nikog ozbiljnog nismo pobijedili