UFC je protekloga tjedna organizirao svojevrsni "summit" svojih boraca u Las Vegasu u novootvorenim prostorijama promocije. Događanja smo mogli pratiti putem svih borilačkih portala, UFC borci su bili vrlo aktivni na društvenim mrežama, a događalo se zaista svašta. Preko 300 boraca dobilo je poziv za događaj koji je prvenstveno bio edukativnog karaktera, ali sve se pretvorilo u vrhunsku zabavu. Tako su Uriah Hall i Kelvin Gastelum bili glavni na pozornici u alkoholnoj noći, Tyron Woodley je u prijateljskom 'okršaju' natjerao Demiana Maiu na tapkanje, Snoop Dogg je nastupao za uzvanike, a počasni gost bio je Kobe Bryant. Cris Cyborg se potukla s Angelom Maganom, a Fabricio Werdum i Uriah Hall imali su privatni 'okršaj' u parteru. Uz video igre i sponzorske obaveze, neki borci pronašli su vremena i za natjecanje u popularnoj krušci za udaranje. Pobijedio je Francis Ngannou, trenutno jedan od najatraktivnijih UFC-evih teškaša. Francuz kamerunskih korijena spominje se kao sljedeći izazivač Stipe Miočića. 'The Predator' je najjače pogodio krušku, a rezultat je bio 941. Natjecali su se još prvak velter kategorije Tyron Woodley (854), MMA velikan i bivši prvak poluteške kategorije Rashad Evans (728), borkinja u slamka kategoriji Paige VanZant (661), borac u srednjoj kategoriji Uriah Hall (554) i Karate Hottie Michelle Waterson (544). Inače, Ngannou je hrvatskoj publici poznat još otprije pošto se širom MMA gledateljstvu predstavio na UFC Fight Nightu u Zagrebu. Tada je slavio protiv Curtisa Blaydesa, a od tada je nokautirao Bojana Mihajlovića, Anthonyja Hamiltona i Andreija Arlovskog. Sve u prvoj rundi. Trenutno je nanizao devet pobjeda (UFC 5-0) i nameće se sam po sebi kao izgledan kandidat za napad na Miočićev pojas.