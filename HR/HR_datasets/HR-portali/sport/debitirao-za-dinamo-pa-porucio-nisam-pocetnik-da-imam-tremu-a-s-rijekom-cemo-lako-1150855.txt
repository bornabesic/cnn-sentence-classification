U Dinamo je došao ljetos, no povremeni hrvatski reprezentativac (3 nastupa za A reprezentaciju, igrao za sve mlađe kategorije) Marko Lešković nije za plave odigrao ni jednu utakmicu. Sve do ove subote i nastavka prvenstva u kojem Dinamo pokušava uhvatiti Rijeku, bivši Markov klub. Lešković je imao problema s gležnjem čim je došao iz Rijeke, na kraju se utvrdilo da će morati na operaciju, slijedila je stanka od tri mjeseca dok nije počeo trčati. I jedva je dočekao zimske pripreme da u njih krene punom snagom, iskoristio ih je i postao standardan. Iskoristio je i ozljedu Filipa Benkovića, možda slabiju formu Gordona Schildenfelda i dobio puno povjerenje trenera Ivajla Peteva te je u srazu sa Slavenom Belupom debitirao za plave i odigrao vrlo dobro, mirno, sigurno... Već 140. nastupa – Zadovoljan sam debijem, pobijedili smo, a to je bilo najvažnije, ući s pobjedom u nastavak prvenstva bio je imperativ. Možemo biti samo još bolji – kaže 25-godišnji Lešković, koji je zadovoljan tim svojim prvim nastupom: – Bilo je O. K. iako uvijek može bolje. Žao mi je zbog one propuštene šanse za igru glavom koju sam imao. Malo mi je to prolazilo kroz misli, ali kako igra ide dalje, brzo se to zaboravi, poslije je i Sigali imao dobru priliku. Lešković dugo nije igrao, ni prije nego što je stigao iz Rijeke nije dugo nastupao jer je bilo nesuglasica s klubom. Nije želio produljiti ugovor pa su ga stavili “na led”, bio je suspendiran. Pa su stigli ti novi problemi s gležnjem. – Nije bilo treme bez obzira na to što dugo nisam igrao. Nisam ja baš neiskusan igrač, zar ne? Istina je da ima mnogo utakmica iza sebe, 139 ih je odigrao za Osijek i Rijeku, a sada je 140. nastup upisao igrajući za Dinamo. Veliku borbu za stoperske pozicije trebao je voditi trojac Sigali, Benković i Lešković, dok je Schildenfeld kod Peteva bio u drugom planu. No, Benković na pripremama nije odigrao ni minute i Sigali i Lešković postali su udarni stoperski par i izgledali su jako dobro protiv Koprivničana. No, onda je stigla teška ozljeda Sigalija. – Nije izgledalo dobro, nadam se da nije tako strašno kao što se predviđa – kazao je Lešković koji se nije mnogo zamarao Rijekom: – Imamo dvije međusobne utakmice i budemo li mi pravi ovog proljeća, neće biti problema – kazao je ovaj 25-godišnji stoper, rođen u Našicama koji je s posebnim zanimanjem pratio jučerašnji derbi njegovih dvaju bivših klubova, Osijeka i Rijeke, i nije tajio da je navijao za Osijek. Neuvjerljiva igra Da, bude li Dinamo pravi, može ugroziti Rijeku, ali to neće moći Dinamo kakvog smo gledali jesenas, a ni partija protiv Slavena Belupa nije bila baš na nekakvoj razini koja bi jamčila da će plavi upisivati samo pobjede. 