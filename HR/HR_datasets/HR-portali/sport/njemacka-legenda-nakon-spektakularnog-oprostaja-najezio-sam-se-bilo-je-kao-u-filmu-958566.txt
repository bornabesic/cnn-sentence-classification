Foto: Getty Images/Guliver Image LUKAS PODOLSKI nije mogao poželjeti ljepši oproštaj od reprezentacije. Njemačka legenda, od koje samo dvojica imaju više nastupa za "Elf", oprostio se zabivši prekrasan gol za pobjedu protiv Engleske u sinoćnjem prijateljskom okršaju. "Bilo je kao u filmu!", rekao je Podolski nakon utakmice oduševljen oproštajnom utakmicom. "Nismo mogli ni sami napisati bolji scenarij", nadovezao se njegov suigrač Thomas Müller. Nakon trinaest godina igranja za reprezentaciju odlazi s 31 godinom, 130 nastupa, 48 golova i titulom prvaka svijeta. "Bila je to sjajna utakmica, pobijedili smo, zabio sam gol, ovo je najbolji način za reći zbogom. Bog, ili tkogod, mi je dao snažnu lijevu nogu i iskoristio sam ju. Ponosan sam na ovih 13 godina. Naježio sam se od ovakvog dočeka", dodao je Podolski. Sa suigračima je proslavio gol, oni su ga pobjednički bacali u zrak nakon utakmice, a onda se Poldi odužio i navijačima koji su ga bodrili posljednjih 13 godina. Popeo se na tribinu i pjevao zajedno s njima, a onda i mobitelom ovjekovječio jedan od najemotivnijih trenutaka karijere.