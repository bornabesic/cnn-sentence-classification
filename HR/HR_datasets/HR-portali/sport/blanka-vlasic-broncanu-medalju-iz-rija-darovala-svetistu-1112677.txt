Tradicionalno hodočašće mladih Zagrebačke nadbiskupije u Mariju Bistricu ovoga vikenda okupilo je više od tisući i pol mladih, kojima je svjedočila proslavljena hrvatska atletičarka Blanka Vlašić, a na kraju susreta s mladima Blanka je svoju olimpijsku brončanu medalju iz Rija darovala Svetištu Majke Božje Bistričke.    Euharistijsko slavlju u bazilici je predvodio povjerenik za pastoral mladih Zagrebačke nadbiskupije vlč. Ivan Valentić u zajedništvu s 30-ak svećenika a nakon mise mladi su se okupili u šatoru gdje su dočekali gošću na hodočašću - proslavljenu hrvatsku atletičarku Blanku Vlašić, priopćeno je iz Tiskovnog ureda Zagrebačke nadbiskupije. Blanka je u svojoj katehezi ispričala kako ju je Gospodin vodio kroz najteže trenutke njezine sportske karijere. Osvrnula se na posljednje Olimpijske igre u Rio de Janeiru gdje je, podsjetila je, došla nespremna i vidno ozlijeđena. Pitala sam se ima li to sve uopće smisla. No nakon osvojene medalje uvidjela sam da me je boljelo kako bi mi Gospodin pokazao da nešto na što sam računala ne mora biti, ako on tako odluči - kazala je. Nakon kateheze, s mladim hodočasnicima se susreo i zagrebački nadbiskup kardinal Josip Bozanić, poručivši im da "kao što je Bog dobar prema nama, tako mi želimo biti dobrohotni prema svakome čovjeku. - Vjerujem da je svatko od vas došao s posebnim nakanama Mariji. Recite joj sve što vam je na srcu - dodao je.  Na kraju susreta s mladima, Blanka je svoju brončanu medalju iz Rija darovala Svetištu Majke Božje Bistričke. Zahvaljujući joj na tome, kardinal Bozanić istaknuo je kako će ta medalja sada biti kod Marije, no da će ostati još više njezina. - Marija kada prima, ona daje. Neka ti Marija bude blagoslov na svim životnim putevima - rekao je zagrebački nadbiskup Bozanić.