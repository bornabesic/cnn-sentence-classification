Hrvatski izbornik Ante Čačić trebao je objaviti popis igrača koji će putovati u SAD na prijateljsku utakmicu s Meksikom, no odgodio je odluku. Razlog je vrlo neobičan – nema koga voditi u Los Angeles, odnosno nije siguran tko će mu se od igrača odazvati. Čačić je želio pozvati nekoliko igrača iz inozemstva, dok bi ostatak popunili nogometaši koji igraju u HNL-u. Osijek je tako nedavno objavio da su poziv dobili Borna Barišić i Mile Škorić, dok su iz Hajduka pozvani Nikola Vlašić i Fran Tudor. Međutim, ta dva kluba se bore za treće mjesto u prvenstvu, a utakmica se igra u terminu posljednjeg kola HNL-a pa je vrlo upitno hoće li ih klubovi pustiti. Slična stvar je i s Ivanom Santinijem. Napadaču Caena stigao je toliko željeni poziv u hrvatsku reprezentaciju, no nije vjerojatno da će debitirati. Njegov klub će u Francuskoj vjerojatno igrati dodatne kvalifikacije za ostanak u Prvoj ligi. – Uh, toliko sam zadovoljan, ma preponosan da vam to ne mogu ni opisati. Ali, tko zna hoću li moći biti dio reprezentacije koja će zaigrati protiv Meksika. Caen se bori za prvoligaški spas, lako je moguće da ćemo morati igrati dodatne kvalifikacije za ostanak u Prvoj ligi. A taj baraž je baš u isto vrijeme kada i reprezentativna utakmica s Meksikom. Tako da još ništa nije sigurno – rekao je Santini za Goal.