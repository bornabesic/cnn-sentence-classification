Foto: Guliver Image/Getty Images LEBRON JAMES izborio je sedmo finale zaredom nakon što je Cleveland lako s 4-1 razbio Boston i izborio treći okršaj s Golden Stateom u posljednje tri sezone. Petu utakmicu finala Istoka pamtit ćemo po tome što je LeBron James tricom krajem treće četvrtine postao najbolji strijelac u povijesti doigravanja.   "Uvijek sam govorio da mi je velika čast što me se uopće stavlja u istu rečenicu s velikanima ove igre, a posebno s najvećim ikad Mikeom. Ovo mi je nagrada za sve što sam ostvario svojom igrom", rekao je LeBron kojem je za prestizanje Jordana trebalo 28 poena. Postigao je 35 i još pet ga dijeli od magične granice od šest tisuća poena.  Jordanu su trebale 33 utakmice manje za 5987 poena, ali je Jamesu za to trebalo manje šuteva nego najvećem u povijesti sporta.  Jamesu mnogi zamjeraju da nije vrhunski "scorer" poput Jordana i ostalih velikana. "I nisam. Nije to laž. Ja ne želim da me se gledao kao igrača koji samo postiže poene. Ja sam playmaker. Ja sam igrač. Stavite me na parket i moje je da pronađem put do pobjede. Mene ne raduju moji poeni, mene raduju pobjede moje momčadi. Raduju mu vrhunske partije mojih suigrača, poput one Irvingove iz prošle utakmice." LeBron je i drugi po ukradenim loptama u povijesti doigravanja, treći u asistencijama i pogođenim tricama te sedmi u skokovima, što samo pokazuje o kakvom se čudesnom igraču radi.