Hrvatska nogometna reprezentacija šokirala je 60 tisuća meksičkih navijača i pobijedila Meksiko 2-1 na prijateljskom susretu u Los Angelesu. Ovakav rasplet možda i ne bi bio čudan da na Coliseum nismo doputovali u desetom sastavu. Strahovali smo od debakla. I seniorska reprezentacija nije znala kako s Meksikom, ali Kalinić, Šunjić, Škorić, Jedvaj, Tudor, Čop i društvo otkrili su način kako s njima. - Nisu nas podcijenili. Možda smo ih iznenadili u prvom poluvremenu gdje smo imali kvalitetan gard, gdje smo bili agresivni i dobro stajali. U drugom dijelu je Meksiko zaigrao bolje, ali nedovoljno za preokret - rekao je nakon utakmice hrvatski izbornik Ante Čačić pa dodao: - Nažalost, nismo mogli dovesti najbolje igrače, ali ova momčad je preživjela i zbog toga je nagrađena. Meksiko? - Dobra je to momčad, posebno su opasni po krilima i ovaj poraz ih neće uzdrmati.