Dinamov trener Zlatko Kranjčar nije imao za zadovoljstvo nakon samo 1:1 u Maksimiru protiv Slaven Belupa. - Slaven je odigrao jako dobru utakmicu, mi nismo bili na visini koju sam očekivao. Moram reći da sam prije utakmice upozoravao da su ove utakmice opasne i bez obzira na to što smo odmarali neke igrače sam očekivao više od onih koji su igrali. Imali smo ritam igre, ali smo bili prespori što je Belupo odlično koristio te stvarao nam opasne situacije iz kontri - rekao je trener Dinama, piše Goal. - Rezultat je za nas, na kraju svega, ipak dobar jer smo zabili gol na samom kraju. Ipak, ukupno gledano ne mogu biti zadovoljan jer nismo bili na visini na kakvoj Dinamo treba biti - kaže Cico. Opet je Cico kritizirao napadače: - Napadači nisu bili na razini. Od njih sam prvih tražio agresivnost… Iako, da je Fernandes zabio onog zicera s početka utakmice vjerojatno bi gledali drugačiju utakmicu. Nemamo egzekutora, ali radimo na treningu upravo na tome i vjerujem da ćemo već sutra nakon analize biti bolji. Već na odmoru Kranjčar je napravio dvije zamjene: - Morali smo nešto promijeniti jer je bilo jasno da nismo na razini. Mislim da smo mi imali nekoliko lijepih šansi, njihov golman je par puta jako lijepo reagirao - rekao je Cico pa prokomentirao igru veznih igrača:  - Već sam neki dan rekao da se Antolić puno troši jer nema puno pomoći drugih u veznom redu pa se zbog toga čini kao da griješi, ali on odradi kvalitetno što se traži od njega. Od Ćorića sam tražio da potvrdi kvalitetnu igru iz prošle utakmice, ne može se reći da se nije trudio, ali nije bio na toj razini. Ipak, ne zabrinjava me to jer Ante je mlad igrač i to je normalno." Trener farmaceuta Željko Kopić je istaknuo: - Odigrali smo dobru utakmicu, taktički izuzetno dobro, poštivali smo dogovor, igrali na visokom intenzitetu. Uprvom dijelu imali smo dvije situacije da utakmicu prelomimo, dok nas je u drugom dijelu Dinamo natjerao na defenzivu. Teško je kada u zadnjim minutama primite gol, ali generalno sam zadovoljan dečkima i igrom. Želim Dinamu uspjeh u Europi.