Liverpool i Manchester City izborili su plasman u Ligu prvaka nakon što su pobijedili u zadnjem kolu Engleske lige, dok je kao "gubitnik" ostao Arsenal na petom mjestu.   Arsenal je doma slavio protiv Evertona s 3-1 iako su od 14. minute igrali bez isključenoga Koscielnog, no to im nije bilo dovoljno jer su ostali iza Citya i Liverpoola, pa će igrati tek u Europskoj ligi. City je u gostima s 5-0 pobijedio Watford, uz dva gola Aguerra, dok je Liverpool na svom Anfieldu bez problema s 3-0 pobijedio Midllesbrough, pa su ove dvije momčadi zauzele treće i četvrto mjesto.  Chelsea je naslov proslavio na Stamford Bridgeu pobjedom od 5-1 protiv Sunderlanda, dok je briljirao Tottenham s trijumfom od čak 7-1 protiv ispalog Hull Citya. Tottenham je u zaostaloj utakmici u četvrtak pobijedio Leicestera s čak 6-1, pa je sezonu završio u velikom stilu, kao i njihov prvi napadač Harry Kane koji je Leicesteru zabio četiri, a Hullu tri gola i završio kao prvi strijelac lige s 29 golova, četiri više od Lukakua iz Evertona.