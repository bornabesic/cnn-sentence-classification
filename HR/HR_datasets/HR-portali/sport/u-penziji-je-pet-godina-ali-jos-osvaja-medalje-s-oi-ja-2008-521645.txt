Sjedi kod kuće, a medalje s olimpijskih igara samo stižu. Jedna za drugom. Kelly Sotherton (40) britanska je višebojka, a umirovila se prije pet godina. No u posljednjih pet mjeseci dobila je dvije olimpijske medalje! Kelly je na Olimpijskim igrama u Pekingu 2008. godine bila peta u višeboju, ali nakon ponovnog testiranja uzoraka utvrđeno je kako su Ukrajinka Ljudmila Blonska i Ruskinja Tatjana Černova bile pozitivne na doping pa su im oduzete medalje. To je automatski značilo da Britanka s petog mjesta ide na treće. Dobila je nedavno i medalju u štafeti 4X400 metara, nakon što su suspendirane bjeloruske i ruske atletičarke, također zbog pozitivnog testa na doping. Uzorci u laboratoriju Međunarodnog olimpijskog odbora stoje pohranjeni 10 godina, a onda se ponovno testiraju. Naravno, s novim tehnologijama testiranja lakše se pronalaze zabranjene supstance u krvi pa sve više sportaša 'pada' i mora vratiti medalje. U tom prednjače atletičarke i atletičari iz zemalja bivšeg Sovjetskog saveza. 