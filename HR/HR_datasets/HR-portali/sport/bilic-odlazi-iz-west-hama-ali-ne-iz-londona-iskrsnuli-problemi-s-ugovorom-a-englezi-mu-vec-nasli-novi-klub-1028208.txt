Otočki mediji su tu namirisali potencijalno nezadovoljstvo i razlog više da se Bilića počne seljakati po drugim klubovima. Bivši izbornih Hrvatske, Slaven Bilić, imao je baš mučnu sezonu na klupi West Hama. Plesali su po rubu zone ispadanja, potrošli 80 milijuna eura na loša pojačanja, otišao im je Payet, ali na kraju su bar spasili stvar i opstali u Premiershipu. Bilić je kroz sezonu nekoliko puta bio na rubu otkaza, bunili su se navijači, uprava, a Payet je također kritizirao hrvatskog stratega i njegove metode. Bilić je na kraju ipak ostao u klubu i vlasnici su mu odlučili vjerovati, a dobit će i kvalitetna pojačanja na ljetnom prijelaznom roku. Ipak, zapelo je kod jedne stvari, a ona je itekako važna. Naime, vlasnici Gold i Sullivan odlučili su kako neće produljiti ugovor Biliću sve do siječnja 2018. godine, a Biliću ugovor traje do 2019. godine. Objašnjenje je da samo žele vidjeti kako će se stvari do tada razvijati u klubu. E sada, otočki mediji su tu namirisali potencijalno nezadovoljstvo i razlog više da se Bilića počne seljakati po drugim klubovima. Tako su došli do zaključka kako bi Bilić mogao naslijediti Sama Allardycea na klupi Crystal Palacea jer je ovaj najavio kako se povlači iz struke. Dakle, prema napisima engleskih medija, Bilić je jedan od velikih favorita za klupu Crystal Palacea, a za njegov posao u West Hamu konkuriraju Jaap Stam, Roberto Mancini, Rafa Benitez i Simone Inzaghi. “Nadam se da će Bilić ostati u West Hamu, ali ako do toga ne dođe, poručio bih vlasnicima da ga puste jer baš je takav čovjek potreban Crystal Palaceu. Uzeli bi ga bez razmišljanja. Bilić je sjajan trener”, kazao je stručni komentator Sky Sportsa, Paul Merson.