Luka Modrić jedan je od najboljih veznjaka svijeta, što potvrđuje činjenica da je proglašen najboljim veznjakom španjolske lige, ali i to da je među kandidatima za momčad godine. Luka u Španjolskoj ima status zvijezde, stalno je u medijima koji ga neprestano hvale, ali tako je bilo i u Engleskoj koju je zaludio igrajući za Tottenham. Upravo je njegov trener iz Spursa Harry Redknapp otkrio tajnu vezanu uz njegov dolazak u Englesku. Naime, poznato je da je za njega bio zainteresiran i Arsenal, ali nije se znalo zbog čega je odustao. Redknapp je to opisao u svojoj knjizi "It Shouldn’t Happen to a Manager“. – Modrić je igrao na lijevoj strani, a ja sam ga povukao u sredinu terena. Prigovarali su mi čak i neki moji suradnici koji su mislili da Modrić fizički nije dorastao toj poziciji, gdje obično ordiniraju najsnažniji igrači. No, ja sam vjerovao u njega – napisao je Redknapp pa dodao: – Kada smo igrali protiv Chelseaja, ja sam ga postavio u sredinu uz Toma Huddlestonea, iako su sa suprotne strane bili Frank Lampard, Michael Ballack i John Obi. Pobijedili smo 2:1 i Luka je bio ponajbolji igrač na terenu. I još uvijek igra na toj poziciji. A Wenger ga nije uzeo upravo zbog toga što nije vjerovao da Luka to može. Arsenal ga je mogao imati, ali nije vjerovao u njega i zbog toga su ostali bez takvog igrača. 