Hrvatska rukometna reprezentacija priprema se za Svjetsko rukometno prvenstvo koje se od 11. siječnja igra u Francuskoj. Nakon prve faze priprema u Ivanić Gradu, naši reprezntativci nalaze se u Umagu i bruse formu za svjetsku smotru. Rukometaši treniraju dva puta dnevno, a izbornik Željko Babić zadovoljan je kako se sve odvija. - U jutarnjim treninzima akumuliramo fizičku snagu. Radimo dosta na kondiciji. U poslijepodnevnim treninzima radimo isključimo na taktici i puno trčanja kroz rukomet jer se nadam brzoj igri na Prvenstvu. Promijenili smo koncept te sva trčanja koja radimo, radimo isključivo s rukometnom loptom, rekao je izbornik Babić. Uoči puta u Francusku, naši će igrači odigrati dvije pripremne utakmice u sklopu Croatia cupa. U nedjelju igramo protiv Tunisa, a dan poslije protiv Crne Gore. - Utakmice odlično dolaze u ovoj fazi kako bi isprobali nova kretanja koja imamo te da možemo probati nove igrače koji još nisu igrali za reprezentaciju. Vidjet ćemo koje su njihove sposobnosti i kako funkcioniraju pod pritiskom. Čekaju nas dvije odlične utakmice. Iskoristit ćemo ih u taktičkom smislu. Napravit ćemo rotacije slične kao što bi trebale biti na Svjetskom prvenstvu. Očekujem dvije utakmice koje će nam pokazati određene stvari, jesmo li na dobrom putu te kako stojimo bez obzira na rezultat, zaključio je Babić.