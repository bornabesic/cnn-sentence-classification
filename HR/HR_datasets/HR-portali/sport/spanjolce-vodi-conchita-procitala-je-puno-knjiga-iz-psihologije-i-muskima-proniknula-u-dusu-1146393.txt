Poput poznatog ruskog trenera Šamila Tarpiševa koji je godinama bio izbornik muške i ženske ruske reprezentacije (danas vodi samo tenisače), a proslavio se izjavom da su sestre Williams zapravo braća (zbog čega je kažnjen s 25.000 USD i izgonom s WTA Toura), i našeg Gorana Prpića koji je također svojedobno vodio tenisače i tenisačice, Conchita Martinez (44) alfa je i omega španjolskog tenisa. Osvajačica Wimbledona iz 1994. godine (u finalu pobijedila je Martinu Navratilovu) godinama je već izbornica španjolskih tenisačica u Fed kupu, a u srpnju 2015. preuzela je i mušku reprezentaciju u Davisovu kupu. Koncem studenoga prošle godine Španjolski teniski savez povjerio joj je novi mandat. Cilj - osvajanje Davisova kupa – Conchita Martinez nastavlja biti kapetanica i u Davisovu kupu i u Fed kupu jer je donijela mirnoću nakon dviju turbulentnih godina – istaknuo je Miguel Diaz, predsjednik španjolskog saveza. Rijedak slučaj da žena vodi momčad, i to ne samo u tenisu. No, Conchita je otprije u jako dobrim odnosima sa svim najboljim španjolskim tenisačima, pogotovo sa starijima kao što su Rafael Nadal (30), Feliciano Lopez (35) ili Marc Lopez (34) s kojima je zajedno igrala i družila se na turnirima. Finom diplomacijom svojstvenom samo ženama, uspješno drži kormilo reprezentacije, iako je svjesna da će njezin angažman biti ocijenjen uspješnim samo uz novi naslov u Davisovu kupu. A Španjolci ga čekaju od 2011. kada su posljednji, peti put osvojili taj trofej. – Nakon jako dobre prošle godine u kojoj smo se uspjeli vratiti u Svjetsku skupinu, sretna sam što ćemo se 2017. natjecati u tom elitnom razredu. Namjeravamo nastaviti raditi kao dosad, nastojeći igrače što bolje uključiti kako bi s velikom željom nastupali za Španjolsku. Cilj nam je osvajanje Davisova kupa, no korak po korak – kaže Martinez, nekad druga tenisačica svijeta (u listopadu 1995. godine) i osvajačica 33 turnira, i dodaje: – Uvjerena sam da to možemo ostvariti, no svjesna sam da će biti teško jer je puno čimbenika u igri: predanost cilju, ozljede, stanje suparnika, podloga na kojoj će se igrati... Ipak, Conchita zna da nema puno vremena i da bi joj najbolje bilo do trofeja dođe već ove godine. Hrvatska bez Čilića, Ćorića i Dodiga, ne čini se prejakim suparnikom iako se igra u Osijeku. No, otkazao je i Nadal, za kojega ima puno razumijevanja. Rafa se jako istrošio... – Jako se istrošio na Australian Openu i razumijem da mu je potreban odmor. No, na njega ozbiljno računamo u sljedećim kolima. Najvažnije je da Rafa igra bez bolova, a kasnije će doći rezultati. Razumijem i Čilića, lani je prilično kasno završio sezonu i morao je uzeti malo odmora. Teško je igrati tjedan za tjednom, turnir za turnirom – rekla je Martinez izrazivši uvjerenje da Nadal još nije rekao posljednju riječ i da još može osvajati turnire, pa čak i one najveće. – Pitate li me hoćemo li ga vidjeti kako osvaja desetak turnira godišnje, teško, premda je sposoban za sve. No, uvjerena sam da će svoju riznicu Grand Slam trofeja obogatiti još kojim – smatra španjolska izbornica. Conchita je oduvijek pokazivala interes za psihologiju, i sama je imala sportskog psihologa Guillerma Pereza, pročitala je puno knjiga iz tog područja i očito je proniknula u mušku dušu. A i sama se bavila “muškim stvarima”, igrala je nogomet i golf, jahala konje, vozila motocikle... Voli popiti čašu dobrog crnog vina i mašta o vlastitom vinskom podrumu.