NAKON što je u fantastičnom nastupu pobijedio Juniora dos Santosa i obranio titulu prvaka UFC-a u teškoj kategoriji, Stipe Miočić morat će pauzirati. Nasreću, ipak nije teže ozlijeđen. Teksaška atletska komisija (Texas Department of Licensing and Regulation) objavila je popis suspendiranih boraca radi zdravstvenih razloga. Četvorica će morati mirovati minimalno 45 dana ili više. To su Dustin Poirier i Jason Knight koji će pauzirati 45 te Chas Skelly i Gabriel Benitez koje čeka prisilna pauza od 180 dana. Naš Stipe Miočić “morat će biti izvan stroja” tek desetak dana (do 21. svibnja), s obzirom na to da nije primio gotovo nijedan udarac u glavu. Doduše, prve informacije o njegovoj ozlijeđenoj nozi govorile su da je ona slomljena, ali sudeći prema ovoj suspenziji, čini se da se radilo tek o nateknuću i lakšoj ozljedi.