Najbolji hrvatski tenisač Marin Čilić lakoćom se probio do osmine finala na ATP turniru Masters 1000 serije u Rimu, gdje je u utorak u 2. kolu nadigrao Amerikanca Ryana Harrisona sa 6-3, 6-2 te će se u četvrtak za četvrtfinale boriti protiv 9. nositelja Belgijca Davida Goffina. Bio je ovo peti dvoboj Čilića sa Harrisonom i njegova četvrta, ujedno i najuvjerljivija pobjeda. Prvi put su se sastali na zemljanoj podlozi, na kojoj se naš tenisač bolje snalazi, što je u Rimu i dokazao. Harrison nijednom nije uspio oduzeti servis Čiliću, a po dvaput je gubio gemove na početnom udarcu. Jedina prijetnja Čilićevom servisu bio je šesti gem drugog seta, u kojem je Amerikanac propustio dvije prilike za izjednačenje na 3-3. Kad je otklonio tu opasnost, Marin je odjurio po pobjedu do koje je stigao za 64 minute. Čilić će u četvrtak pokušati izjednačiti svoj najbolji rezultat u Rimu, a to je četvrtfinale iz 2011. godine. No, pred njim će biti vrlo težak zadatak. Protiv Davida Goffina je u četiri meča ostvario tek jednu pobjedu, u njihovom posljednjem dvoboju odigranom prošle godine u pariškom Bercyju. Goffin je za plasman u osminu finala rimskog Mastersa sa 3-6, 6-3, 6-2 svladao ljevorukog Španjolca Fernanda Verdasca. ATP Rim - 2. kolo John Isner (SAD) - Florian Mayer (Njem) 7-6 (4), 7-6 (4) Tomaš Berdych (Češ/12) - Carlos Berlocq (Arg) 6-3, 6-4 David Goffin (Bel/9) - Fernando Verdasco (Špa) 3-6, 6-3, 6-2 MARIN ČILIĆ (HRV/6) - Ryan Harrison (SAD) 6-3, 6-2 Novak Đoković (Srb/2) - Aljaž Bedene (VBr) 7-6 (2), 6-2 1. kolo Pablo Cuevas (Uru) - Adrian Mannarino (Fra) 6-4, 7-6 (2) Jack Sock (SAD/13) - Diego Schwartzman (Arg) 6-4, 1-6, 7-5 Pablo Carreno Busta (Špa/15) - Gilles Simon (Fra) 6-3, 6-3 Alexander Zverev (Njem/16) - Kevin Anderson (JAR) 6-4, 4-6, 6-4 Benoit Paire (Fra) - Nicolas Mahut (Fra) 6-3, 6-4 David Ferrer (Špa) - Feliciano Lopez (Špa) 4-6, 6-3, 6-1 Tommy Haas (Njem) - Ernesto Escobedo (SAD) 6-0, 4-6, 7-6 (1) Roberto Bautista Agut (Špa) - Aleksander Dolgopolov (Ukr) 6-4, 6-2 