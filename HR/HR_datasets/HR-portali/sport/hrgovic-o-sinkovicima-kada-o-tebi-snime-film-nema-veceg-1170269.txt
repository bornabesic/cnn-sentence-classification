Puno osoba iz sportskog i ponešto iz političkog života, sinoć je aplaudiralo glavnim junacima na premijeri dokumentarnog filma “10 jakih” o braći Sinković. Pojavio se, sa svojom pratnjom, i gradonačelnik Milan Bandić koji je neki dan objavio kako će, Valentu Sinkoviću biti i vjenčani kum. - Gradonačelnik će biti počasni kum, a moj pravi vjenčani kum bit će brončani boksački olimpijac Filip Hrgović. A Hrga je bio dvostruko sretan: - Sretan sam što je snimljen film o njima jer nitko od hrvatskih sportaša ne trenira toliko koliko braća Sinković. Znam ih još od 2011. i zajedničke vojne obuke u Požegi i od tada sam prijatelj s Valentom što će, eto, rezultirati i kumstvom. I ja bih volio da se i o meni jednog dana snimi film, no nema toga bez zlata, a kada snime film o tebi, to je najviša stuba. Sinkovićima je sinoć došao čestitati predstavnik jedne iznimno trofejne posade. Na premijeri je bio jedriličar Igor Marenić, također olimpijski pobjednik, a u tandemu sa Šimom Fantelom još i dvostruki svjetski i trostruki europski prvak. Šime i Igor odlučili su ove godine propustiti europsko, a vjerojatno, i svjetsko prvenstvo, pa zato i imaju više vremena za prigode kao što su filmske premijere o kojoj je Igor rekao: - Kada netko snimi film o tebi to znači da si jako puno postigao. I ja ih pamtim iz vremena vojne obuke. To je nevjerojatno koliko su to vrijedni momci. Nevjerojatno je i kakve rezultate testova dečki imaju što ističe njihov trener Nikola Bralić: - Dečki na treningu oslobađaju strašnu energiju jer imaju jedan od najvećih primitaka kisika na svijetu. I doista, Sinkovići u minuti proventiliraju gotovo 250 litara zraka što izaziva divljenje i konkurenata, ali i hrvatskih sportskih dužnosnika poput predsjednika HOO-a Zlatka Mateše: - Jako me veseli da su dečki dobili dokumentarac jer su rijetka vrsta sportaša. Veseli me i to što je sve više dokumentaraca o sportašima, ali i onih koji bi morali biti snimljeni kao film o posadi Fantela-Marenić ili o Sandri Perković čija bi priča bila za Oscara. Na premijeri su bili i stariji brat Matija, mama Zdravka i tata Darko koji je kazao: - Ovaj film šalje poruku da svaki klinac iz susjedstva može postići uspjeh ako je uporan i želi raditi. I moji sinovi počeli su skromno, s puno nepoznanica, no jako su zavoljeli veslanje, a vole ga i dalje. Čak bih rekao da ga sada vole još i više nego prije. O Valentu i Martinu kao iznimnim sportašima, pričali su nam i nutricionistica HOO-a Mimi Vurdelja te šef misije u Riju, Londonu i Pekingu, Damir Šegota: - Braća Sinković su stanari olimpijskog sela kakve samo poželjeti možete. Odlazili su u devet spavati, a u pet su ustajali. Zbog te njihove korektnosti omogućili smo im da ostanu duže u Riju, premda je sigurnosna preporuka bila da oni koji su završili natjecanja što prije idu kući. Četrdesetminutni film o Sinkovićima, koji je dobio ime po zapovijedi kojom kreću u snažne završnice utrka, režirao je Martin Smerdel, a scenarij je potpisala Renata Miličević. Njegovo prvo prikazivanje pratio je i Ivica Kostelić sa suprugom, ali i autorski tandem dvaju filmova o Kostelićima Bruno Kovačević i Ranko Varlaj koji zanimljivo konstatirao: - Nažalost, kod nas se većina dokumentaraca o sportašima počinje snimati tek kada oni postignu iznimno veliki uspjeh, tako je u 90 posto slučajeva.