U nedjeljnim utakmicama 20. kola talijanske Serie A favorizirane su momčadi ostvarile pobjede pa se Roma približila na samo bod Juventusu, ali branitelj naslova prvaka iz Torina ima dvije utakmice manje. Tri boda je Romi na gostovanju kod Udinesea donio Raja Nainggolan pogotkom u 12. minuti, a šest minuta poslije Edin Džeko nije uspio povisiti vodstvo iz kaznenog udarca pa je dvoboj završio minimalnom pobjedom gostiju (0:1). Hrvatski napadač Stipe Perica igrao je od 52. minute za Udinese, ali nije uspio doći u izgledniju priliku za pogodak. Ivan Strinić je bio u početnoj postavi Napolija koji je s uvjerljivih 3:1 svladao posljednjeplasiranu Pescaru. Hrvatski reprezentativac je zamijenjen u 86. minuti, a pogotke za domaću momčad postigli su Tonelli (47), Hamšik (49) i Mertens (86), a poraz Pescare ublažio je Caprari s bijele točke (90+4). Napoli je stigao na četiri boda zaostatka za Juventusom, a zadržao se bod iza Rome. I Lazio je u nedjelju stigao do tri boda pobijedivši na rimskom Olimpicu Atalantu s 2:1. Gosti su poveli preko Petagne (21), ali su Milinković-Savić (45+1) i Immobile (68) pogocima donijeli preokret te zadržali Lazio na bod iza Napolija. Genoa je pod vodstvom hrvatskog trenera Ivana Jurića doživjela jedan od težih poraza, izgubivši na gostovanju kod Cagliarija s 1:4. Tako se Cagliari odvojio na tri boda prednosti pred momčadi iz Genove i skočio na 10. mjesto, dok je Genoa na 15. poziciji, ali joj opstanak u Serie A nije ugrožen, zbog toga što su tri najlošije momčadi Palermo (10), Crotone (9) i Pescara (9) u velikom bodovnom zaostatku za najbližim pratiteljima. U posljednjoj utakmici 20. kola Fiorentina je u nedjelju od 20.45 sati domaćin vodećem Juventusu. 