Nakon eliminacije iz Lige prvaka trener Manchester Cityja Pep Guardiola smatra da nije napravio taktičku pogrešku, već da su ispali zato jer nije uspio uvjeriti svoje igrače da moraju igrati napadački u Monacu. "Svi treneri griješe, ali mislim da nisam pogriješio što se tiče taktike. Na svim sastancima sam igrače pokušavao uvjeriti da moramo od prve minute krenuti napadački i da moramo zabiti, a nas u prvom poluvremenu nije bilo nigdje. Moja je greška što ih nisam uspio u to uvjeriti. To mi je uspjelo tek na poluvremenu, ali onda je već bilo prekasno", kazao je Guardiola nakon poraza 1-3 u uzvratnoj utakmici osmine finala. Monaco je odigrao sjajno prvo poluvrijeme i već u 8. minuti mladi napadač Mbappe zabija za 1-0. U 29. minuti Monaco vodi s 2-0, nakon prodora Mendya i povratne lopte koju Fabinho zakucava u mrežu. U drugom poluvremenu City se "probudio" dominirao je terenom i stvorio brojne prigode, ali na vratima Monaca briljirao je hrvatski vratar Danijel Subašić. Englezima se isplatila bolja igra u 71. minuti kada je Leroy Sane smanjio na 1-2 i taj rezultat je vodio City u četvrtfinale. No, samo šest minuta kasnije Monaco zabija za 3-1. Lemar je ubacio loptu iz slobodnog udarca, a u petercu gostiju najviši je bio Bakayoko koji glavom pogađa mrežu.  "U drugom poluvremenu smo napokon počeli igrati, stvarali smo šanse, uspjeli smo i zabiti. Naša igra imala je tempo i ritam, ali to se sve slomilo kad smo primili gol za 3-1", kazao je Guardiola i dodao: "Došao sam u City osvojiti Ligu prvaka, pokušao sam to učiniti i pokušat ću ponovno. Nadam se da smo iz ovoga nešto naučili i da ćemo sljedeće sezone igrati kao što smo to uradili u prvoj utakmici na našem terenu i sada u drugom poluvremenu u Monacu". >>Pogledajte nevjerojatne obrane Slovenca Oblaka koji je Vrsaljkovu momčad odveo u četvrtfinale 