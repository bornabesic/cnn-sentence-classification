Foto: Hina / Pixsell RIJEKA slavi povijesni naslov prvaka Hrvatske, a uz sve Riječane presretan je i predsjednik kluba Damir Mišković, koji je ispunio vlastiti san i doveo klub do titule. Momčad Matjaža Keka tijekom cijele sezone je držala lidersku poziciju, ali je pritisak na putu do čudesnog uspjeha bio ogroman... "Svaka utakmica je bila na nož. Ako netko misli da je lako bilo mogu vam reći da nije, jer nismo naviknuli na takav pritisak kao što je to bilo ove godine. Svaka utakmica je za nas bila finale, barem meni, a i cijeloj momčadi", rekao je Mišković za Index na Maksimiru, gdje je zajedno s igračima proslavljao osvojenu titulu i vodio feštu na zagrebačkom stadionu. Prošle sezone je Dinamo bio bolji, a ove mi Prije pet godina Mišković je preuzeo Rijeku i konačno dočekao ono zbog čega se i igra nogomet, a to su trofeji...  "Kada sam došao planirao sam nakon treće godine napasti hrvatsko prvenstvo. Prošle sezone smo pokušali, ali je Dinamo bio bolji, a ove smo mi bili bolji. No, treba nastaviti raditi, ali je ovo nešto sjajno za hrvatski nogomet i pokazali smo na pošten i sportski način da se može protiv kleveta i onih koji traže krivca u nekom drugom", naglasio je Mišković. Kantrida neostvareni san Prvi čovjek Rijeke vjeruje kako se hrvatski nogomet podignuo na veću razinu, ali mora nastaviti raditi na infrastrukturu, jer i sam ima jednu veliku želju već duže vrijeme... "Mislim da Osijek, Hajduk, Rijeka, Dinamo i svi drugi klubovi mogu napraviti puno i to je bit svega. Također, najveća mi je želja da popravimo infrastrukturu. Tu je i rekonstrukcija Kantride, ali ćemo tek pričati. To mi je još neostvareni san, ali sad imamo vremena misliti o tome".  Mogu svi otići u slučaju dobre ponude Prirodno, nakon osvojenog naslova igrači Rijeke su na cijeni i sigurno će biti teško zadržati neke igrače, pa i trenera Matjaža Keka. A, što sve na to kaže Mišković... "Ne opterećujem se s momčadi i s budućnosti. Svaki igrač Rijeke koji dobije ponudu i koji je na prodaju, a ako ponuda zadovoljava Rijeku, kao što sam obećao svima njima, pa i treneru, mogu otići", poručio je.  Predsjednik se fotografirao s peharom zajedno sa svojom obitelji ispod južne tribine gdje su bili navijači Rijeke. "Toliko sam sretan što smo sve Riječane učinili ponosnima i jer imaju hrvatskog prvaka. Tu je sa mnom na terenu i moja obitelj, koja je broj jedan i morala je biti ovdje, u ovom posebnom trenutku", kazao je Mišković.