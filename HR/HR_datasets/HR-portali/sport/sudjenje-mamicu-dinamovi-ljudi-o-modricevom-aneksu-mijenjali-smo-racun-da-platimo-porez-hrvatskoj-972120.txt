Foto: Davor Javorovic/PIXSELL U OSIJEKU je nastavljeno suđenje Zdravku Mamiću i njegovim suradnicima zbog izvlačenja novca iz Dinama i utaje poreza.  Dugogodišnja članica uprave NK Dinama Vlatka Peras posvjedočila je na suđenju Zdravku Mamiću i ostalima na osječkom Županijskom sudu da su naknade od transfera Luke Modrića i Dejana Lovrena prve koje je klub isplatio na hrvatske, a ne inozemne račune i to upravo na Mamićev zahtjev. Svjedokinja je kazala da su, prema dotad važećim aneksima ugovora, Modrić i Lovren novac od transfera trebali primiti na račune u inozemstvu, ali da ih je Zdravko Mamić izvijestio kako je s igračima dogovoreno da će im biti plaćeno na hrvatske račune, nakon čega se pristupilo izmjenama aneksa ugovora. I tadašnji direktor, također optuženi Damir Vrbanović komentirao je da je Mamić dogovorio dobru stvar jer se porezi tako plaćaju hrvatskoj državi, kazala je Vlatka Peras na suđenju Mamiću i ostalima zbog optužbi da su izvlačenjem novca Dinamo oštetili za nešto manje od 116 milijuna kuna, a državni proračun za barem 12,2 milijuna kuna neobračunatog i neplaćenog poreza i prireza.. Na upit Zdravka Mamića pojasnila je da se raskidanje ugovora kojim su se igrači odricali materijalnih prava i potraživanja prema klubu odnosilo samo na plaće, nagrade i eventualne premije, ali ne i na anekse o podjeli transfernog obeštećenja. Predsjednik sudskog vijeća Darko Krušlin zabranio je pitanje okrivljenih i obrane je li svjedokinja pri ispitivanju u Uskoku bila izložena prijetnjama te je li zbog toga htjela podnijeti kaznenu prijavu. "Modrićev slučaj je prvi u kojem se dio transfera koji pripada igraču uplaćuje na njegov hrvatski račun" Voditeljica Dinamova računovodstva Ankica Mezak potvrdila je da je klub obeštećenja s Lovrenom i Modrićem dijelio u jednakim udjelima. Kazala je da je pri Modrićevu prelasku u engleski Tottenham transferno obeštećenje klubu plaćeno 2008. nakon čega je Modrić dobio svoj dio 2009. na hrvatski račun, pri čemu je klub platio sva davanja. "To je bio prvi slučaj da se dio transfera koji pripada igraču uplaćuje na njegov hrvatski račun", ustvrdila je svjedokinja. Identične riječi o ankesu ugovora potpisanom nakon prebacivanja uplate na hrvatski račun cijelo vrijeme ponavlja Zdravko Mamić. "8. lipnja 2009. u Zagrebu ja i Luka potpisujemo da se transferom igrača iz srpnja 2008. godine u potpunosti ostvarila svrha ulaganja u igrača kako je to ranije dogovoreno. Mi smo potpisali ugovor o ulaganju kada je Luka imao 14 godina, evo ovdje njegov potpis", objašnjavao je Mamić nedavno za Index.   USKOK tvrdi da je aneks ugovora iz 2005., a u kojem je regulirano pravo igrača na 50 posto odštete transfera, antidatiran? Kada je on potpisan?   "Kod njih je antidatirano jer u aneksu ugovora stoji da je to potpis Luke Modrića iz 2008. godine jer se ranije nije tako potpisivao. Oni su grafološki utvrdili da to jest njegov potpis, ali tvrde da je to njegov potpis iz 2008. godine. A što se dogodilo? Umjesto u stranu banku, odlučujemo da transfer ide preko hrvatske banke i platimo porez. Potpisujemo novi aneks, s datumom usmenog dogovora. Imamo već aneks koji kaže da ćemo kasnije dogovoriti način uplate i broj računa. Dakle, sada konzumiramo pravo i uzimamo hrvatsku banku jer sam htio da sve ide po zakonu, da me nitko ne zeza. Modrić je platio oko 3 milijuna eura poreza, a to mu je realno moglo ostati. I sada USKOK kaže da taj naš dogovor nije iz doba kada se dogodio prvi put."     Kažete da iskrivljuju njegov iskaz? "Oni iz Modrićeva iskaza izvlače to da smo se mi o raspodjeli svega dogovorili kada je on već otišao u Tottenham, ali tu se radi o dogovoru između mene i njega. Inače, Lukin iskaz je briljantan. Ni da mu netko plati sto milijuna eura, Modrić ne bi mogao svjedočiti drugačije. Njegova punica bila je šefica računovodstva i knjižila je događaj 26. 4. Zna se kada se predaju bilance za proteklu godinu, ne možeš retroaktivno mijenjati bilancu. Oni u optužnici spominju termine poput invazivnost, htio sam se ubiti kada sam čuo onog Mišetića." "Dinamo je dijelio odštete s Jedvajem, Halilovićem, Kovačićem..." Što se tiče isplate polovine transfernog obeštećenja Dejanu Lovrenu, pri transferu u francuski Lyon, svjedokinja nije sigurna je li isplata obavljena odjednom ili u više rata. Navela je da je transferna obeštećenja klub dijelio i s igračima Tinom Jedvajem, Alenom Halilovićem i Mateom Kovačićem, ali je njihov dio isplaćen vanjskim tvrtkama, s kojima su imali zaključene ugovore o ekonomskim pravima. Na upit Zdravka Mamića kazala je da su pojedinci i tvrtke plaćali kamate na pozajmice, da je klub plaćao PDV na kamatu te da je Zoran Mamić u cijelosti platio kamatu na pozajmicu koju je odjednom vratio 2011. Bivši član NO Dinama: Mamić je sklapao ugovore o posredovanju i zastupanju igrača u budućim klubovima, a zauzvrat imao pravo na dio naknade od transfera Odvjetnik Krešimir Ćurković koji je od 2011. član Nadzornog odbora NK Dinama, posvjedočio je da je sastavljao ugovore koje je bivši čelnik kluba Zdravko Mamić potpisivao s nekim nogometašima u kojima je stajalo što im mora pružiti za uspješniju karijeru, ali i kakvu bi korist od toga i Mamić trebao imati. Na Mamićevo pitanje svjedok je kazao da je jedna od tih stavki bila i pravo na dio nakade od transfera u drugi klub, ali i da je Mamić sklapao i ugovor o posredovanju i zastupanju u budućoj karijeri u drugim klubovima Ćurković se prisjetio i sastanka u svome uredu 2009. ili 2010. na kojemu su dvojica okrivljenika - poreznik Milan Pernar i Zoran Mamić te još jedna porezna inspektorica razgovarali o završetku poreznog nadzora. No, kazao je da se ne sjeća da bi pritom bilo govora da se nekome ponudi mito, kao ni da je na sastanku Pernar predao neki papirić Zoranu Mamiću.