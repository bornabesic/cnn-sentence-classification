Foto: AFP POČINJU uzbuđenja u Formuli 1. Karavana oktanskog cirkusa ovaj se vikend utrkuje u Australiji čime počinje 63. sezona. Sebastian Vettel i njegov Red Bull brane naslov u oba poretka i imaju najviše razloga za optimizam. No, Vettel će protiv sebe imati čak pet svjetskih prvaka što jamči uzbudljivih 20 utrka.  Šest svjetskih prvaka na stazi  Povratkom Kimija Raikkonena u Formulu u momčadi Lotusa, ovo će biti prva sezona sa šest svjetskih prvaka na stazi. To su Sebastian Vettel (2010. i 2011.), Jenson Button (2009.), Lewis Hamilton (2008.), Kimi Raikkonen (2007.), Fernando Alonso (2005. i 2006.) i Michael Schumacher (1994., 1995., 2000., 2001., 2002., 2003. i 2004.). Najbliži naslovu je Vettel koji je s Red Bullom uvjerljivo slavio posljednje dvije sezone. Pođe li mu to za rukom i ove, postat će tek treći vozač koji je tri puta zaredom osvojio naslov prvaka svijeta.   20 utrka u kalendaru  Prošle je godine utka u Bahreinu otkazana zbog političke situacije u zemlji pa je početak sezone kasnije, dok je Velika nagrada Indije je doživjela premijeru. Ove se godine Bahrein vraća u kalendar kao i VN SAD-a, dok nema VN Turske. Stoga će piloti odvoziti 20 utrka. Sezona počinje ovaj vikend u Australiji, a završava krajem studenog u Brazilu.  Promjena u momčadima  Najveća novost definitivno je povratak Kimija Raikkonena koji se protekle tri godine natjecao u reliju i kratko u NASCAR-u. Obzirom da se Robert Kubica nije oporavio od nesreće, broj dva će biti nekadašnji test vozač Sebastian Grosjean. Nico Hulkenberg nakon godinu dana pauze vraća se u Formulu, u "dresu" Force Indije koju je napustio Adrian Sutil. Toro Roso je sasvim promijenio momčad, njegove boje će braniti Australac Daniel Ricciardo and Francuz Jean-Eric Vergne. Rubens Barrichello nakon 19 godina napušta Formulu, a na njegovo mjesto u Williamsu dolazi drugi Brazilac, Bruno Senna. Nema ni Jarna Trullija kojega će u Caterhamu zamijeniti Vitaly Petrov. Vodeće momčadi se nisu mijenjale. Vettelu će leđa čuvati Mark Webber, a boje McLarena će i dalje braniti Britanci Button i Hamilton. Za Ferrari će voziti Alonso i Felipe Massa, a za Mercedes Schumacher i Nico Rosberg.  Nove momčadi  Tri su promjene u nazivima momčadi ove sezone. Lotus Renault postaje Lotus, Team Lotus će se zvati Caterham, a Virgin mijenja ime u Marussia, po ruskom proizvođaču. Mercedes GP promijenio je ime u Mercedes AMG.   Promjene u pravilima  Velike promjene Formula će doživjeti za dvije godine, no i za ovu je sezonu pripremljeno nekoliko novina. Vozačima će biti dozvoljena samo jedna promjena smjera dok brane svoju poziciju, vrludanje je zabranjeno. Također, zabranjeno je "rezanje" šikana u sporim krugovima kako bi se uštedjelo gorivo. Limit utrke je i dalje dva sata, ali je sada uvedeno i novo ograničenje od četiri sata za utrke koje imaju puno prekida. Time će se pokušati dobiti na dinamičnosti jer je prošle godine utrka u Montrealu trajala četiri sata i četiri minute. Vozači će tijekom vikenda moći koristiti gume koje dobiju kad god žele, a oni koji zaostaju za cijeli krug na svoje će se pozicije moći vratiti tijekom sigurnosnog automobila na stazi.  Kalendar Formule za 2012.:  18. ožujka: VN Australije (Melbourne) 25. ožujka: VN Malezije (Sepang) 15. travnja: VN Kine (Šangaj) 22. travnja: VN Bahreina (Sakhir) 13. svibnja: VN Španjolske (Barcelona) 27. svibnja: VN Monaca (Monte Carlo) 10. lipnja: VN Kanade (Montreal) 24. lipnja: VN Europe (Valencia) 8. srpnja: VN Velike Britanije (Silverstone) 22. srpnja: VN Njemačke (Hockenheim) 29. srpnja: VN Mađarske (Hungaroring) 2. rujna: VN Belgije (Spa-Francorchamps) 9. rujna: VN Italije (Monza) 23. rujna: VN Singapura (Marina Bay) 7. listopada: VN Japana (Suzuka) 14. listopada: VN Južne Koreje (Yeongam) 28. listopada: VN Indije (New Delhi) 4. studenog: VN Abu Dhabi (Abu Dhabi) 18. studenog: VN SAD (Austin) 25. studenog: VN Brazila (Sao Paulo)