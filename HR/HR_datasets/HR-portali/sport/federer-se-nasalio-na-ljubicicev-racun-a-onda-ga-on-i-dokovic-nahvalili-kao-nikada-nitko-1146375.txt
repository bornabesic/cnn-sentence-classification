Švicarski tenisač Roger Federer prije nekoliko dana je nakon sedam godina osvojio peti naslov u karijeri na Australian Openu. U finalu prvog Grand Slama sezone pobijedio je Španjolca Rafaela Nadala sa 6:4, 3:6, 6:1, 3:6, 6:3. Bila mu je to 18. titula na Grand Slam turnirima, po čemu je najbolji tenisač u povijesti. Ipak, ova posljednja zasigurno mu je jedna od najdražih jer je došla u 36. godini života kada su ga mnogi otpisali, a iza njega je povratak nakon duge stanke zbog ozljede. Velike zasluge za njegov naslov idu i našem Ivanu Ljubičiću, jednom od najboljih hrvatskih tenisača u povijesti, koji je sad dio Federerova trenerskog tima. Teniski portali ovih dana bave se Ljubinom ulogom i svi su složni u ocjeni da se vidi njegov rukopis. Iako je Federer zaista vrhunski tenisač čiji su udarci već godinama savršeni, Ljubičić ga je nadogradio. Pa se tako piše da je usavršio njegov backhand. Iako je Švicarac godinama oduševljavao svojim backhand udarcima, to je u karijeri bilo i Ljubičićevo oružje pa mu je dao neke finese. Uz to, radili su na servisu, a teniski stručnjaci tvrde da mu je Ljubičićev savjet uoči meča s Nadalom, a u kojem mu je objašnjavao da mora biti strpljiv, uvelike pomogao. Nakon osvajanja Australian Opena Federer je, između ostalog, zahvalio i Ljubičiću. - Posebno sam zahvalan svojim trenerima Ljubičiću i Lüthiju koji su me gurali. Ivan je ovaj trofej želio skoro i više od mene, kazao je Federer pa u šali objasnio i zbog čega je hrvatskom treneru toliko stalo do ovoga. - Znate, njemu je ovo prvi Grand Slam naslov u karijeri. I kao igraču i kao treneru. A onda je u ozbiljnijem tonu nastavio s pohvalama. - Ljubičić mi puno pomaže. Važno je reći da mi nismo samo trener i igrač, mi smo i veliki prijatelji. Ovo je zajednički uspjeh i tako ćemo ga proslaviti, zaključio je Federer. Ljubičića nije nahvalio samo on, već i Novak Đoković. On je u Australiji ispao već u drugom kolu, ali je prije toga upitan i za mišljenje o Ljubičiću, a u svom odgovoru sipao je samo komplimente. - Znam Ivana više od deset godina. Upoznali smo se... Zapravo, trenirali smo zajedno, imali smo istog trenera. Kad je on bio treći na svijetu, bio je iznimno ljubazan prema meni. Bio je uvijek prijateljski nastrojen, uvijek je bio tu za mene s nekim savjetom. Ma, što god mi je trebalo.. Sjećam se da sam čak i špananje reketa promijenio zbog njega, rekao je Đoković i dodao: - Stvarno sam se ugledao na Ljubičića, u to vrijeme on je bio jedan od onih koji su imali najviše utjecaja na mene. Stalno sam htio trenirati s Ivanom. On je uvijek bio pozitivan, a odnos kakav smo tada razvili imamo i danas. Bez obzira bio on dio Federerova tima ili ne, razgovaramo isto kao i nekada.