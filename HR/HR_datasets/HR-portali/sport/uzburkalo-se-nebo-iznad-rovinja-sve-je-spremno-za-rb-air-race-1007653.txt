Sve je spremno za drugo izdanje Red Bull Air Racea u Rovinju. Najbrži motosport na svijetu vraća se na istarsko nebo, a spektakl za koji Rovinj živi mogao bi se pretvoriti u jednu od najneizvjesnijih utrka u povijesti Svjetskog prvenstva. Na radost strastvenih navijača koji će pohrliti ovaj vikend u zaljev Valdibora, bit će tu osim utrke još i mnogo dodatnih atrakcija... Uzbuđenje se u Rovinju može osjetiti u zraku. Avioni su već u hangaru i mehaničari naporno rade na posljednjim promjenama uoči zračne bitke koja će uskoro započeti. Staza je spremna za akciju, piloni na svojim mjestima, a za razliku od Chibe gdje je bilo problema s vremenskim uvjetima, vozači će ovdje imati dovoljno vremena za upoznavanje izazova koji su pred njima, da bi u nedjelju zablistali kad je najvažnije. Hoće li Hannes Arch obraniti svoju prošlogodišnju pobjedu? Grad je već pun navijača iz Salzburga, nema sumnje kako će i ove godine imati najveću podršku, no konkurencija neće mirovati. Paul Bonhomme ide po treći trijumf u nizu, Matt Hall uvjeren je da je on taj koji ga može zaustaviti, a aktualni prvak Nigel Lamb pod velikim je pritiskom i mora se probuditi. Red Bull Air Race ove sezone toliko je izjednačen da tu listi potencijalnih pobjednika nije kraj. Tu je još pet aseva koji potajno sanjaju o senzaciji: Hiroya, Ivanoff, Dolderer, McLeod i Chambliss. Od 14 vozača, najmanje devet ih je u igri za konačnu pobjedu. „Čast nam je i jedva čekamo ponovo održati uzbudljivu utrku ovdje i tako svijet podsjetiti na ljepotu Rovinja i Hrvatske“, rekao je generalni menadžer natjecanja Erich Wolf uoči treće utrke Svjetskog prvenstva, a sličnog su mišljenja i vozačke zvijezde. Samo savršena vožnja iznimno zahtjevnom stazom donijet će pobjedu, a prvi izviđački letovi iznad Rovinja dogodit će se već u srijedu, čiji će plod biti i spektakularne fotografije iz zraka ovog prekrasnog istarskog turističkog bisera. U petak će gledatelji započeti uživati u zračnoj jurnjavi najboljih pilota svijeta. Već u 10 ujutro na nebo će piloti Challenger klase u svom prvom treningu, a od 13 sati oni najbolji, iz Master klase. Od 14:20 ponovo će Extra letjelice biti u zraku, a od 15:15 na rasporedu je drugi trening za elitu. U subotu stvari postaju ozbiljne. Nakon treninga u 10:45 Challenger pilota, a u 13:50 onih iz Master klase, popodne su na rasporedu kvalifikacije, koje će odrediti duele u nokaut fazi natjecanja. U prvu veliku bitku najbolji piloti svijeta kreću od 16:05 i svaki će imati pravo na dva kruga u kvalifikacijama, s ciljem postizanja najbržeg mogućeg vremena. Nedjelja je dan odluke. Finale šestorice Challenger klase počinje u 12:40, a od 14 sati i ono što svi jedva čekamo: nokaut dueli Master klase. Dva sata kasnije najbolja osmorica međusobnim će okršajem odrediti finaliste, a finale počinje u 16:35 i dat će nam novog vladara Rovinja. Spektakl će tijekom vikenda začiniti i dodatne atrakcije na nebu. Povijesni propelerci, borbeni avioni i helikopteri te vrhunski padobranci okupljeni u floti 'Flying Bulls' oduševit će rovinjsku publiku, kao i akrobatska grupa Hrvatskog ratnog zrakoplovstva 'Krila Oluje', čiji će hrabri piloti pokazivati svoje vještine u formaciji aviona udaljenih jedan od drugog manje od dva metra, pri brzinama do 550km/h. Tu je i kvalitetan zabavni program kojeg je za sve posjetitelje pripremila Maistra, domaćin nezaboravnog vikenda u Rovinju. U prostorima stare tvornice duhana, u neposrednoj blizini središta Rovinja, održat će se dva velika partyja. Na prvom, u petak pod nazivom Flying Sensation Party, za atmosferu su zaduženi Tompa, DJ Phat Phillie i DJ Bizzo. U subotu slijedi prava poslastica: veliki party Flying Frajle, uz nastup regionalne glazbene atrakcije, grupe The Frajle. Vrata događanja otvaraju se za gledatelje u subotu i nedjelju od 11 sati. Tribine su raspodijeljene u tri zone: A, B i C, a tu je za sladokusce i atraktivni Race Club. Osigurano je 12.000 sjedećih mjesta, te još 23.000 stajaćih mjesta. Novost ove godine također je video zid i tribina za 400 osoba koji će se postaviti na aerodromu u susjednom Vrsaru odakle će građani Vrsara i njihovi gosti također moći pratiti utrku i samo uzlijetanje pilota. Ulaznica je sve manje i manje, no dobra vijest za domaće ljubitelje spektakularnog utrkivanja glasi: još ih je moguće nabaviti, putem sustava Eventim.hr! >>Red Bull Air Race u Rovinju, sportska atrakcija o kojoj će se pričati