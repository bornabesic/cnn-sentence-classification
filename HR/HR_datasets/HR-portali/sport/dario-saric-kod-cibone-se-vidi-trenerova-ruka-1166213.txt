Premda se nakon 11 uzastopnih pobjeda činilo da bi Zadar mogao prekinut svoj šestogodišnji zagrebački post protiv Cibone, to se niti sinoć nije dogodilo. Štoviše, iako s puno veterana Cibona je s lakoćom nadigrala goste (95:81) za koje se pretpostavljalo da imaju veće energetske rezerve.  Tome se nadao i Zadrov trener Aramis Naglić pa je po svršetku utakmice razočarano zborio:  Momčad s karakterom - Cibosi su mojim igračima pokazali što je doigravanje i kako se ono igra, a mi to ne znamo jer za to nismo imali niti puno prilika. Na našu žalost, u otvaranju utakmice nismo postojali pa je to bilo “šamaranje”. Štoviše, Cibonini prekaljeni veterani su nas školovali i pokazali da su momčad s najviše karaktera u A-1 ligi. Uostalom, Žora je najbolji centar ove naše lige, a Reynolds najbolji razigravač.   A upravo su ta dvojica igrača, uz Šakića, bili najbolji pojedinci susreta. Žora je s 26 koševa, 10 skokova i četiri asistencije bio igrač utakmice, a centarsku učinkovitost Zagrepčana prisnažio je i krilni-centar Šakić (19 koševa, 10 skokova, 5 asistencija). Reynolds je ubacio 19 koševa (četiri trice), vrlo veliki defenzivni doprinos dali su Joksimović (13 koševa) i Bošnjak (10 koševa), a svi spomenuti igrači sudjelovali su i u kreaciji otvorenih situacija pa su cibosi završili utakmicu s čak 24 asistencije. Uživao u Ciboninoj igri - Dario Šarić u društvu s djevojkom Karlom  A takvoj Ciboni obradovao se i Dario Šarić koji je, unatoč tome što je klub napustio još prije tri sezone, doživio ovacije od Smogovaca, ali i scene obožavanja od strane zagrebačkih klinaca koji su pohrlili po zajedničku fotografiju s mogućim NBA novakom sezone.   - Gušt mi je bio gledati originalni hrvatski derbi i mogu reći da sam uživao u Ciboninoj igri u prvom poluvremenu kojeg je dobila 51:30. Tu se vidi ruka trenera, napad im je fluidan i raznovrstan pri čemu se vidi da individualnom kvalitetom prednjače Reynolds, Šakić i Žorić. Premda sam u ovoj seriji navijač svog bivšeg kluba Cibone, priželjkivao sam tjesniju utakmicu.   Pobjeda, i to uvjerljiva, u prvoj utakmici četvrtfinala doigravanja poprilično je rasteretila cibose što je ustvrdio i njihov trener Damir Mulaomerović:  Vidjela se razlika u energiji - Prva je uvijek najteža, a ja bih rekao možda i najvažnija jer nas je dovela u priliku da seriju pokušamo završiti već u Zadru.  Tome će se usprotiviti Zadrani, pa tako i njihov srpski centar Ivan Marinković: - Ovo kako smo mi ušli u ovaj susret u doigravanju je nedopustivo. Vidjela se velika razlika u energiji i agresivnosti. Ne želimo sezonu završiti porazom kod kuće. Ne žele to niti tornadovci koji su u 35. minuti (kod 80:68) poslati kući zbog pirotehnike na tribinama Draženova doma. A za izboriti majstoricu puno više moraju dati oslonci Zadrove igre kao što su razigravač Vladović (8 koševa, 3 asistencije), krilo Ramljak (bez koša) pa i krilni-centar Barać (12 koševa) te šuter Kovačević (šut iz igre 2-8).      