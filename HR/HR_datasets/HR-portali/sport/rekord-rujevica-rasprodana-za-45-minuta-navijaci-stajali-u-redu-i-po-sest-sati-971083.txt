RUJEVICA će gorjeti u nedjelju na utakmici protiv Cibalije, utakmici u kojoj Rijeka pobjedom ima priliku osvojiti povijesni naslov prvaka.  Rijeka dva kola prije kraja ima pet bodova više od branitelja naslova Dinama, kluba koji je 11 godina u nizu osvojio HNL. Pobjedom protiv Cibalije, predzadnje momčadi lige, Riječani bi postali prvaci, a remi bi značio da u zadnjem kolu na Maksimiru, ako Dinamo ranije pobijedi Osijek, ne smiju izgubiti s više od dva gola razlike. Stadion Rijeke rasprodan je za rekordnih 45 minuta, a neki navijači stajali su u redu za ulaznice i po šest sati. Usporedbe radi, za derbi s Dinamom ulaznice su planule za sat i pol... "Pred nama je veliko finale, još jedan korak je ostao i morat ćemo napraviti sve da igrače maksimalno i psihički i fizički pripremimo za ono što slijedi. Moj jedini savjet za igrače je da ostanu mirni i pametni", poruka je trenera Rijeke Matjaža Keka.