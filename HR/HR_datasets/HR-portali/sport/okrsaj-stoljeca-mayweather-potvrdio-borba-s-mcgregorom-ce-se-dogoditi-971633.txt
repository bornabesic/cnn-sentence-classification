VIŠEMJESEČNA saga oko borbe Conora McGregora i Floyda Mayweathera Jr bliži se kraju. Proteklog tjedna UFC i njegova najveća zvijezda postigli su dogovor i objavili da je preostalo još samo dogovoriti detalje ugovora s nekadašnjim svjetskim boksačkim prvakom. Borba će vjerojatno porušiti brojne rekorde, a procjenjuje se da će McGregor i Mayweather podijeliti stotine milijuna dolara. Mayweather je jučer dao novi komentar na cijelu situaciju. "Ako ćemo se ja i Conor McGregor boriti, a mislim da će se borba dogoditi, volio bih da se Gervonta Davis bori na undercardu", rekao je Mayweather pohvalivši svog boksača koji je sinoć slavio nokautom. “Imao sam veliku karijeru koja još nije gotova. Moja 50. borba mogla bi biti protiv McGregora, pričekajmo i vidjet ćemo. On razvaljuje u oktogonu, ja razvaljujem u boksačkom ringu. Fanovi traže tu borbu i moramo im dati ono što žele”, rekao je Mayweather i dodao da je posao 90% dogovoren. Mayweatherovi zastupnici trebali bi se sljedećeg tjedna sastati s predsjednikom UFC-a Danom Whiteom kako bi dogovorili uvjete borbe do koje bi moglo doći krajem godine.