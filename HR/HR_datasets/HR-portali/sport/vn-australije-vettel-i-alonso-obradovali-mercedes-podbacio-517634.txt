Gledatelje Formule 1 veseli to što se napokon netko konkretno borio protiv Mercedesa. U ovom slučaju bio je to Sebastian Vettel u Ferrariju, koji Hamiltonu nakon starta nije dao disati. S druge strane, Kimi Raikkonen je još prije utrke izjavio da rezultati utrke u Australiji znaju biti čudni i da vjerojatno neće pokazati pravo stanje i omjer snaga na gridu.  Top 1) Sebastian Vettel  Nijemac je, osim za vrijeme prvog slobodnog treninga u kojem je imao mehaničkih problema, cijeli vikend bio u samom vrhu. Na trećem je treningu čak bio najbrži. Utrku je startao s drugog mjesta i nije uspio prestići vodećeg Hamiltona prije prvog zavoja, ali isto tako mu nije dozvolio da nakon prvog kruga pobjegne, kao što je to Britanac u zadnjih nekoliko sezona lakoćom radio. 'Seb' je uspješno pratio Hamiltona, a kad je Lewis otišao na promjenu guma, Nijemac je pojačao ritam, što mu je donijelo pobjedu. Bio je brz, uporan, dočekao je priliku i iskoristio. 2) Fernando Alonso Da, čovjek nije završio utrku. No, Fernando se odlično drži u onome što u McLarenu zovu bolidom Formule 1. U kvalifikacijama se probio do druge runde i utrku je startao s 13. mjesta. Sve to u bolidu koji je na ravnicama sporiji od vodećih i do 30 km/h. U utrci je bio u poziciji za bodove, ali u 50. krugu odustaje zbog potrgane podnice. Nakon utrke je izjavio da mu je jučerašnji nastup bio najbolji u karijeri, a dosad je osvojio dva naslova prvaka. Ako 'Nando' tako kaže, onda... 3)Scuderia Ferrari Nakon prve utrke dečki iz Maranella mogu biti zadovoljni. Kako sada stvari stoje, izgleda da rezultati na testiranjima nisu bili slučajni, a ove sezone imaju i novu stratešku ekipu. Nakon što je Hamilton otišao u boks, pametno su držali Vettela na stazi i čekali da Lewis dođe do Verstappena koji ga je previše usporio, a Sebastian je onda promjenio gume i na stazu izašao ispred Hamiltona, pa čak i Verstappena, koji je dodatno oduzimao vrijeme Britancu i omogućio Vettelu da stvori dovoljnu prednost. 4) Toro Rosso U odnosu na prošlu sezonu, sestrinska momčad Red Bulla izgleda dosta sigurnije. U kvalifikacijama su ušli u treću kvalifikacijsku rundu, a utrku su završili na osmom i devetom mjestu. Dobar početak sezone za Sainza i Kvyata, koji su u trećoj kvalifikacijskoj rundi bili bliže Red Bullu, nego što je Red Bull bio Mercedesu.  Flop 1) Daniel Ricciardo Došao je na domaću utrku, a na stazi jedna od tribina zove se po njegovom imenu. Očekivanja od Danija su bila puno veća u odnosu na ono kako je izgledao njegov trkaći vikend. U trećoj kvalifikacijskoj rundi izletio je sa staze, a mogućnost da nešto ozbiljnije postigne mu je umanjio start iz boksa. Utrku je čak nije startao u prvom krugu, već je na stazu ušao u drugom krugu. Nažalost, nije došao do cilja. 2) Jolyon Palmer Katastrofalan vikend za britanskog vozača. Dok se njegov momčadski kolega Nico Hulkenberg odlično borio, a u prvoj kvalifikacijskoj rundi odvezao je peto najbolje vrijeme, Palmer je kvalifikacije završio kao najsporiji. Na slobodnom treningu je razbio bolid, a utrku nije završio zbog problema s kočnicama. Teški dani za Jolyona. 3) McLaren Honda Nije to nikakva novost, ali McLaren ne prestaje s neugodnim iznenađenjima. Od testiranja nisu napravili niti 't', a to se vidjelo u kvalifikacijama i utrci. Bolid je iznimno nepouzdan i na bodove mogu računati samo ako se Hondini motori dovedu u puno bolje stanje. Momčad čije ime ima veliku povijest, ali McLaren Honda je najbolji dokaz da se od stare slave ne može živjeti. 4) Mercedes Nakon tri godine uvjerljive dominacije, ove sezone Mercedes ne djeluje kao da će prokrstariti do naslova. U Melbourneu je Hamilton odlično startao i zadržao prvo mjesto, ali nakon boksa je izgubio poziciju od Vettela. Iako je nakon utrke Lewis izjavio da je on sam tražio promjenu guma, Mercedes je usred utrke mijenjao strategiju, što ne znamo kad se zadnji put dogodilo.  5) VN Australije Navikli smo gledati odlične utrke u Australiji. Nažalost, u nedjelju to nije tako bilo. Nakon starta među prvom petoricom nije bilo apsolutno ni jedne promjene, ni jednog direktnog okršaja, osim pokušaja Verstappena da prođe ispred Raikkonena u prvom zavoju, koji je završio neuspješno. Vettel je Hamiltona prošao kroz bokseve, a jedino uzbuđenje priredio je Nico Hulkenberg kada je na startno-ciljnoj ravnini prestigao Fernanda Alonsa, a potez je izgledao iznimno atraktivan budući da je u preticanju sudjelovao i Esteban Ocon. Nadamo se da će nam više uzbuđenja za dva tjedna vozači prirediti na Velikoj nagradi Kine. 