Ni Feliciano Lopez, 36. tenisač svijeta, nije imao nikakvih izgleda protiv Marina Čilića koji – sada je to bjelodano – igra najbolju sezonu na zemlji u karijeri. U trećem kolu Roland Garrosa naš je najbolji tenisač pobijedio Španjolca sa 6:1, 6:3, 6:3 za sat i 47 minuta igre, ušavši tako u osminu finala bez izgubljenog seta. Lopezu, koji inače odlično servira, oduzeo je početni udarac čak sedam puta (sam ga je izgubio dva puta). A o uvjerljivosti Čilićeve pobjede, jubilarne 100. na zemlji (od ukupno 407), govori i ukupan omjer poena u meču – 92:60! Četvrti put među 16 u Parizu – Drago mi je da je u mojoj igri sve funkcioniralo kako treba, ali izdvojio bih retern kojim sam jako zadovoljan. Uvjeti su bili nešto teži, loptica nije letjela tako brzo, što je meni išlo u prilog, a njemu nije odgovaralo s obzirom na to da se jako oslanja na servis. Posljednjih nekoliko mjeseci igram jako dobro i nadam se da će se taj niz nastaviti. Vrlo je bitno što sam mečeve završavao prilično brzo tako da se na kraju prvog tjedna ne osjećam nimalo umorno – kazao je Čilić koji je za prva tri meča na terenu proveo manje od pet sati. Marin je u društvu 16-orice najboljih u Bulonjskoj šumi već bio tri puta: 2009. na put mu je stao Andy Murray, 2010. Robin Söderling, a 2015. David Ferrer. Lani nam je Međugorac priredio jedno od najneugodnijih iznenađenja izgubivši već u prvom kolu od Argentinca Trungellitija, tada 166. tenisača svijeta koji ni danas ne stoji mnogo bolje – 162. je na ATP listi. No zato Marin brani samo 10 bodova pa je još prije početka Roland Garrosa u poretku “uživo” s osmog skočio na sedmo mjesto ATP liste. Dobar rezultat u Parizu mogao bi ga još više pogurati, teoretski – u slučaju osvajanja turnira – čak do drugog mjesta, odmah iza Andyja Murraya koji je jučer vodio tešku bitku s Del Potrom (barem je tako bilo u prva dva seta) i na kraju ga pobijedio sa 7:6 (8), 7:5, 6:0. Dodig uspješan na dvije fronte Prvi favoriti turnira Rafael Nadal i Novak Đoković jučer su mirovali ili čak uživali jer je Španjolac proslavio 31. rođendan. Novakov novopečeni trener Andre Agassi povjerio je Borisu Beckeru u razgovoru za Eurosport da s Đokovićem zasad surađuje besplatno i da je u Pariz stigao o svom trošku. – Radim ovo u svoje slobodno vrijeme, za svoj novac, ne želim ništa, želim samo pomoći Novaku koji je vrlo inspirativan momak. Novak u najboljoj formi dobar je za tenis – kazao je Agassi. Ne sumnjamo ipak da će Đoković nadoknaditi troškove Agassiju, bez obzira na to kako će njihova pokusna suradnja završiti. A za svoj prvi četvrtfinale u Roland Garrosu i za 20. pobjedu na tom turniru (uz 10 poraza) Marin će se u ponedjeljak boriti protiv Južnoafrikanca Kevina Andersona (56.) koji je u osmini finala, u tijesnom meču, bio bolji od Britanca Kylea Edmunda sa 6:7 (6), 7:6 (4), 5:7, 6:1, 6:4. Čilić protiv Andersona vodi s 5:1, no na zemlji je taj omjer 1:1. Posljednji dvoboj, na US Openu 2014., dobio je Marin. I drugi Međugorac nastavio je s uspjesima, ali u konkurenciji parova. Ivan Dodig i partner Španjolac Marcel Granollers ušli su u četvrtfinale nakon što su sa 6:3, 5:7, 6:3 pobijedili Nizozemca Rojera i Rumunja Tecaua. Dodig je, jedini od naših, “živ” i u miksu. On i Indijka Sania Mirza u prvom su kolu bili bolji od hrvatske kombinacije Darija Jurak/Mate Pavić sa 7:5, 6:3.