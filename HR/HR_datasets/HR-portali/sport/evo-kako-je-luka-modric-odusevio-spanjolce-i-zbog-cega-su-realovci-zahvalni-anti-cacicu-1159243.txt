Luka Modrić odigrao je sjajnu utakmicu u pobjedi Hrvatske protiv Ukrajine, a nakon toga dobio je poštedu i nije morao putovati u Estoniju na prijateljski susret. Čačić ga je oslobodio te obaveze, a Luka se vratio u Madrid i priključio treninzima Reala. Njegova dobra partija nije prošla nezapaženo kod Španjolaca koji su objavili tekst pod nazivom "Modrić se vratio". "Luka se vratio. Ne samo da se vratio treninzima momčadi, već se vratio stari Luka. Odigrao je briljantnu utakmicu za Hrvatsku, što mu je trebalo jer u posljednje vrijeme nije bio na svojoj razini. Gledatelji na Maksimiru u petak su vidjeli najbolje od Modrića. Iako je Hrvatska pobijedila tek s rezultatom 1:0, javnost je uživala u igri koju je predvodio motor Luka. Osam lopti je osvojio, imao je 11 driblinga, dobio je 17 od 23 duela te imao 50 uspješnih dodavanja", piše Marca. Luka je zaista bio odličan, a s tribina ga je gledao Jose Mourinho, trener koji ga je i doveo u Real Madrid, a koji bi dao sve da ga sad ima i u Manchester Unitedu.  "Modriću je bilo potrebno povratiti ritam nakon ozljede, a u posljednjem susretu, onom protiv Ukrajine, pokazao je da je spreman za odlučujući mjesec u prvenstvu. Njegovi nastupi u posljednje četiri godine bili su možda i najkonstantniji, a sad je uvjeren da u završnici sezone ponovno može očarati", zaključuje autor teksta. Realovi navijači tako mogu biti zahvalni Anti Čačiću što je Luki gurnuo dirigentski štapić u ruke i izvukao ono najbolje iz njega. A naš kapetan na travnjaku je bio maestralan dirigent. >>Luka Modrić dobio još jedno veliko priznanje 