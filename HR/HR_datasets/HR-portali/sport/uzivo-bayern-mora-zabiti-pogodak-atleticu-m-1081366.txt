Guardiolino prokletstvo se nastavlja. Treću godinu u nizu ispao je od španjolskih klubova u polufinalu Lige prvaka. Bavarci su od prve minute krenuli silovito. Redali su napade kao po filmskoj traci, a Madriđani se uspješno branili. Obrana Atletica prvi je put popustila u 20. minuti. Lewandowski je pucao iz prve, ali je vratar Oblak sjajno obranio. Bayern je u vodstvo došao u 31. minuti, strijelac je bio Xabi Alonso iz slobodnog udarca. Tri minute poslije Bayern je mogao prelomiti susret. Gimenez je u kaznenom prostoru Madriđana povukao Martineza za dres, a turski sudac Çakır pokazao je na bijelu točku. Muller je namjestio loptu i snažno opalio, ali je njegov udarac Oblak obranio. U nastavku se krenulo otvoreno, a iz jedne sporne situacije Atletico je izjednačio. Torres je Griezmannu dodao loptu u prostor, koji se našao sam oči u oči s Neuerom i prevario njemačkog vratara za 1:1. Bayern je nastavio s napadima što je urodilo plodom u 74. minuti. Lewandowski je zabio glavom za Bayernovo vodstvo 2:1 nakon što mu je glavom asistirao Arturo Vidal. U 84. minuti Torres je mogao već odlučiti finalista, ali s bijele točke nije uspio svladati vratara Manuela Neuera. Atletico se plasirao u svoje treće finale, a još uvijek nemaju naslov europskih prvaka koji će tražiti protiv boljega iz susreta Reala i Manchester Cityja. >> Simeone: Osjećam strah uoči uzvrata protiv Bayerna 