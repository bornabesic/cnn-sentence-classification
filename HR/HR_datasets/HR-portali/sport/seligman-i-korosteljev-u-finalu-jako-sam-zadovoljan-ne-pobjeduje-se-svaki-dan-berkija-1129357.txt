Hrvatski gimnastičari Robert Seligman i Andrej Korosteljev plasirali su se u subotnja finala Svjetskog kupa u njemačkom Cottbusu. Seligman je u kvalifikacijama konja s hvataljkama bio najbolji i iza sebe s istom ocjenom od 15,066 ostavio jednog od najboljih konjaša svih vremena, Mađara Krisztiasna Berkija. Za medalje će se boriti protiv Slovenca Saše Bertoncelja (14,633), Japanaca Yusuke Saita (14,633) i Naoto Hayasakija (14,533), Latvijca Dmitrijsa Trefilovsa (14,166), Mađara Zoltana Kallaija (14,000) i Finca Juho Kanerve (13,866). Naš drugi predstavnik u ovoj disciplini Zagrepčanin Leonardo Kušan bio je deseti sa 12,900 bodova. "Jako sam zadovoljan, ne pobjeđuje se svaki dan Berkija. Ova pobjeda mi je zbog toga još slađa, nema veze što je izborena u kvalifikacijama. Imao sam puno problema prošlog tjedna, od četvrtka sam imao virozu. Nije bilo lako, osjećao sam se slabo, ali na iskustvo i odrađivanje vježbe u pripremama, uspio sam odvježbati," rekao je Seligman.  S petom ocjenom (14,533) u finale partera plasirao se još jedan Osječanin, Korosteljev, a konkurenti za postolje bit će mu Španjolac Miguel Zapata (15,400), Japanac Naoto Hayasaka (15,266), Slovenci Rok Klavora (14,766) i Žiga Šilc (14,666), Mađar Botond Kardos (14,033), Ukrajinac Igor Radivilov (13,966) i Poljak Lukasz Borkowski (13,900).