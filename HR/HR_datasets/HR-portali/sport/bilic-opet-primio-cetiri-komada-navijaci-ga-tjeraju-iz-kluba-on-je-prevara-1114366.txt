Nogometaši West Hama prošle su sezone uz Leicester bili hit prvenstva, ali ove sezone još nisu pronašli pravu formu. U petom kolu engleskog prvenstva doživjeli su četvrti poraz, a ponovno su primili četiri gola, baš kao i u prošlom kolu od Watforda. Danas je WBA protiv njih slavio 4:2 i upisao svoju drugu pobjedu u prvenstvu. - Potpuno zaslužena pobjeda WBA. Osjećao sam se posramljeno u prvom poluvremenu. Možemo reći da su primljeni golovi individualne greške. Ne možemo raditi toliko grešaka kada nemamo loptu. Ovo je veliki problem, ne možemo se izvlačiti samo na sreću, rekao je Bilić nakon susreta i kazao da je uvjeren da se sve još može okrenuti u njihovu korist, ali pred njim su teški dani. Naime, veliki dio navijača izgubio je strpljenje i već sad poziva na njegovu smjenu. "Bilić je prevara. Uskoro će ga dočekati 'ljubavno' pismo (otkaz)", napisao je na Twitteru jedan od ogorčenih navijača. Nastavlja se sjajan niz Manchester Cityja koji je na Etihadu razbio Bournemouth s 4:0. Momčadi Pepa Guardiole bila su dovoljno po dva gola u svakom poluvremenu. U prvom su pogađali De Bruyne i Iheanacho, a u nastavku Sterling i Gundogan. Arsenal je u gostima pobijedio Hull s 4:1, dok je Leicester s 3:0 bio bolji od Burnleya.         