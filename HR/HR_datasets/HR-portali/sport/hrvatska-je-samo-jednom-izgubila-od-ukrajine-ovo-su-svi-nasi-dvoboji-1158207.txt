Nogometne reprezentacije Hrvatske i Ukrajine do sada su odigrale sedam međusobnih susreta, a 'vatreni' su izgubili samo jedan dvoboj. Hrvatska je upisala tri pobjede, dok su tri susreta završila bez pobjednika. Jedini poraz 'Vatreni' su doživjeli 1995. godine u Kijevu (0-1) u kvalifikacijama za EP 1996. godine, prvo veliko natjecanje na kojem je nastupila hrvatska vrsta. Prvi put snage smo odmjerili u lipnju 1993. u Zagrebu. Bila je to prijateljska utakmica u kojoj je naša reprezentacija slavila 3-1. Hrvatsku je vodio Vlatko Marković kojem je to bila jedina utakmica kao izbornik. Golove za našu ekipu zabili su Davor Šuker (13), Željko Adžić (47) i Miroslav Bićanić (83), dok je pogodak za goste zabio Andrej Husin (57). Dvije godine kasnije uslijedio je prvi službeni susret i to u sklopu kvalifikacija za EP 1996. Hrvatska je ugostila Ukrajinu na stadionu Maksimir i pobijedila 4-0. Golove su zabili Zvonimir Boban (13), Davor Šuker (20, 79) i Robert Prosinečki (70-11m), a momčad je vodio Miroslav Blažević. U uzvratu igranom u lipnju iste godine u Kijevu Ukrajina je pobijedila 1-0, a pogodak je postigao Jurij Kalitvincev (13). Bio je to naš jedini poraz u tim kvalifikacijama, a na koncu smo bili prvi u skupini ispred Italije i Litve izborivši plasman na EURO u Engleskoj. Ukrajina je bila tek četvrta. Uslijedila su dva ogleda u dodatnim kvalifikacijama za svjetsko prvenstvo 1998. godine i veliko hrvatsko slavlje. Hrvatska je te kvalifikacije završila na drugom mjestu u skupini 1 iza Danske, dok su Ukrajinci bili drugi u skupini 9 iza Njemačke. U prvom dvoboju dodatnih kvalifikacija Hrvatska je u Zagrebu slavila 2-0 golovima Slavena Bilića (11) i Gorana Vlaovića (49). U uzvratu u Kijevu sadašnji ukrajinski izbornik Andrij Ševčenko je doveo domaćine do vodstva već u 4. minuti utakmice, no Alen Bokšić je u 27. minuti izjednačio i ohladio 70.000 navijača na kijevskom stadionu. Hrvatska je uspješno odradila dodatne kvalifikacije izborivši plasman u Francusku gdje je stigla do najvećeg uspjeha, svjetske bronce. Posljednji put igrali smo međusobno u kvalifikacijama za SP 2010. u Južnoj Africi i te kvalifikacije nećemo pamtiti po dobrome. Premda smo dva puta remizirali (0-0, 2-2), to nije bilo dovoljno za plasman na Svjetsko prvenstvo. Engleska je kao pobjednik skupine izvadila vizu za SP, Ukrajina je osvojila drugo mjesto i izborila dodatne kvalifikacije, dok je naša reprezentacija, pod vodstvom Slavena Bilića, bila treća. Prvi susret koji je igran u listopadu 2008. u Harkovu završio je 0-0, dok je uzvrat u Zagrebu u lipnju 2009. završio 2-2. Hrvatska je vodila 1-0 i 2-1, no Ukrajinci su osvojili važan bod. Strijelci za hrvatsku vrstu su bili Mladen Petrić (2) i Luka Modrić (73), dok su za goste zabili Andrij Ševčenko (13) i Oliksij Gaj (59).   DOSADAŠNJE MEĐUSOBNE UTAKMICE Hrvatska - Ukrajina 3-1 (prijateljska - Zagreb, 25. lipnja 1993) Hrvatska - Ukrajina 4-0 (kvalifikacije za EP '96 - Zagreb, 25. ožujka 1995.) Ukrajina - Hrvatska 1-0 (kvalifikacije za EP '96 - Kijev, 11. lipnja 1995.) Hrvatska - Ukrajina 2-0 (dodatne kvalifikacije za SP '98 - Zagreb, 29. listopada 1997) Ukrajina - Hrvatska 1-1 (dodatne kvalifikacije za SP '98 - Kijev, 15. studenog 1997) Ukrajina - Hrvatska 0-0 (kvalifikacije za SP 2010. - Harkov, 11. listopada 2008) Hrvatska - Ukrajina 2-2 ((kvalifikacije za SP 2010. - Zagreb, 6. lipnja 2009) 