Marcelo Brozović već se dugo spominje u kontekstu napuštanja milanskog Intera. Prošlog ljeta bio je na korak do odlaska, ali je u zadnji čas sve propalo, no čini se da će narednog ljeta zasigurno napustiti Italiju. Kako danas pišu engleski i talijanski mediji, interes za hrvatskog reprezentativca je golem, a najvjerojatnija destinacija mu je Engleska. Iz Italije je interes pokazao Juventus, ali lokalni mediji tvrde da Brozović u ugovoru ima klauzulu da ne može izravno otići u redove talijanskog prvaka i pridružiti se Pjaci i Mandžukiću. Stoga je vrlo izgledno da će otići na Otok, a bitku za njega vodit će tri londonska kluba - Chelsea, Arsenal i Tottenham.  Brozović prema Transfermarktu vrijedi 22 milijuna eura, a Talijani tvrde kako je njegov klub spreman pustiti ga onome tko prvi ponudi 25 milijuna jer se Hrvat navodno ne uklapa u planove trenera Stefana Piolija za sljedeću sezonu. Ako je vjerovati današnjim napisima, najveći interes za veznjaka Intera pokazuje Tottenham koji bi uskoro mogao krenuti i u konkretniju akciju. U svakom slučaju, Brozović je na izlaznim vratima. Što se tiče drugog hrvatskog nogometaša u Interu, Ivana Perišića, i za njega je interes golem, najviše ga želi Jose Mourinho u Manchester Unitedu, ali njega inter nije spreman pustiti. Trener vjeruje u njegove kvalitete, uklapa mu se u sustav i misli graditi momčad oko njega. No, uvijek postoji nemoralna ponuda, ali će United i svi ostali koji ga žele morati čelnike Intera "izuti iz cipela". >>Marcelu Brozoviću i supruzi Silviji u travnju stiže kći 