Na kraju nevjerojatne sportske godine (deset olimpijskih medalja), kakva će se teško ponoviti uz ovakve ekonomske trendove u Hrvatskoj, HOO-ova Komisija za izbor i proglašenje najuspješnijih sportaša i trenera imala je pune ruke posla. Na koncu, uz ponešto kompromisa, svi će šampioni biti zadovoljni osim Sare Kolak, koja je ostala jedini nenagrađeni olimpijski pobjednik. A mogao se i tu učiniti kompromis pa da olimpijska pobjednica u bacanju diska Sandra Perković podijeli svoju nagradu sa senzacionalnom olimpijskom šampionkom u bacanju koplja. I Sandri to ne bi nimalo teško palo jer, uostalom, njih dvije su prijateljice, a Sandra slovi i za Sarinu “mentoricu”. Fair-play Damiru Martinu No, zato je kompromis učinjen u dvije druge kategorije, i to pri izboru najuspješnijeg trenera, ali i u kategoriji najuspješniji par, štafeta ili posada. Da ne bi bilo prijepora čije je zlato vrednije, tri trenerska pobjednika Olimpijskih igara podijelila su prvu nagradu, a to su Edis Elkasević, Sandrin trener i životni suputnik, Nikola Bralić, trener braće Sinković, i Edo Fantela, trener zlatnog jedriličarskog dvojca Šime Fantela – Igor Marenić, ujedno i Šimin otac. A spomenute dvije posade podijelile su nagradu za najuspješniju posadu kako ni Sinkovići, a ni Fantela i Marenić ne bi bili zakinuti. Jer, osim olimpijskih zlata, u istoj godini jedriličari su bili i svjetski prvaci, a veslači europski prvaci pa je možda i dobro da tu nije došlo do “vaganja u miligramima”. S obzirom na to da su u izboru jedinog nam dnevnog sportskog lista ostali bez nagrade (koja je pripala fantastičnim Sinkovićima), Fantela i Marenić ovime su dobili svoju zadovoljštinu, baš kao i Josip Glasnović, olimpijski pobjednik u trapu. On je u izboru novinara “osvojio srebrnu medalju”, dok je pobjednik tog izbora bio osvajač olimpijskog srebra Damir Martin. U HOO-ovu izboru, koji se temelji na preciznijim kriterijima i tablicama, prednost je dobio Glasnović, dok je Martin nagrađen trofejem za fair-play. – Nastupom na OI u Riju Martin je u dramatičnoj utrci samaca završio na drugom mjestu, iako je na službenom semaforu neposredno nakon prolaska čamaca kroz ciljnu ravninu osvanulo njegovo ime kao pobjednika. Taj događaj uzburkao je i podijelio veslački svijet, no Damirovo ponašanje i stav da “najvažnija stvar u životu nije pobijediti, već dobro se boriti” oduševio je cjelokupnu sportsku javnost – piše u HOO-ovu obrazloženju odluke. U iznimnoj vaterpolskoj godini nije bilo uspješnije muške reprezentacije od srebrnih olimpijskih “dupina” pa su oni ponijeli laskavi naslov momčadi godine za koju su konkurirale samo nacionalne selekcije, ali ne i klubovi pa tako ne i europski klupski prvak Jug. No, takva su pravila krovne nam sportske kuće. I ovaj put najskromnija konkurencija bila je u borbi za naslov najbolje ekipe premda europske prvakinje u samostrelu, drugoplasirane roniteljice u Svjetskom kupu, drugoplasirane na SP-u u ultramaratonu zaslužuju duboki naklon. Baš kao i pobjednice ovog izbora karatistice koje su proljetos u Francuskoj osvojile europsko ekipno srebro. Tenisačima utješna nagrada Za najvećeg promicatelja Hrvatske u svijetu u ovoj godini proglašena je reprezentacija u Davisovu kupu, osvajač drugog mjesta u tom velikom natjecanju. Da su kojim slučajem tenisači u finalu pobijedili Argentinu, sudeći po popularnosti tog sporta, vrlo vjerojatno odnijeli bi i dvije glavne nagrade – onu za sportaša godine (Čilić) i momčad godine. Nagrade za promicatelje sporta dobili su pak televizijski novinar Bruno Kovačević, autor nekoliko sportskih dokumentaraca, te publicist Jurica Gizdić, autor 68 knjiga sa sportskom tematikom. Kovačević se posebno istaknuo dvama filmovima o Kostelićima (Dnevnik pobjednika, Gnothi Seauton), a Gizdić četirima monografijama o nastupima hrvatskih sportaša na Olimpijskim igrama.  Sportašica: Sandra Perković (zlato u bacanju diska na OI) Sportaš: Josip Glasnović (zlato u trapu na OI) Ekipa: karate-reprezentacija (srebro na EP) Momčad: vaterpolska reprezentacija (srebro na OI) Par, štafeta ili posada: Braća Sinković i Fantela – Marenić Treneri: Edis Elkasević, Nikola Bralić, Edo Fantela Fair-play: Damir Martin (srebro na OI u skifu) Promicatelj Hrvatske: Davis cup reprezentacija Promicatelji sporta: Bruno Kovačević, Jurica Gizdić 