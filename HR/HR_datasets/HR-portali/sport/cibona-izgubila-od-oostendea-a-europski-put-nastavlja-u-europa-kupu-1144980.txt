Košarkaši Cibone domaćim porazom od belgijskog Oostendea 71:77 (21:22, 10:16, 21:22, 19:17) završili su natjecanje u prvom izdanju Fibine Lige prvaka. No, zagrebačkoj momčadi ni pobjeda ne bi donijela plasman u nokaut fazu novoformiranog natjecanja, jer bi i u tom slučaju s učinkom 6-8 bili najlošija petoplasirana momčad u svih pet skupina, kao što je to na kraju bio belgijski Oostende. Naime, momčad koju uspješno vodi hrvatski stručnjak Dario Gjergja, ušla je u dvoboj bodovno izjednačena s Cibonom te je pobjednik dvoboja imao izgleda naći se među 24 momčadi koje nastavljaju natjecanje u Ligi prvaka. No, rasplet utakmica u ostalim skupinama, ostavio je i Cibonu i Oostende bez izgleda za to, jer su ostali petoplasirani klubovi završili natjecanje s učinkom 7-7. Tako će i Cibona i Oostende nastaviti svoj ovosezonski europski put u Fibinom Europa kupu, gdje se također priključuju u nokaut fazu, u kojoj će se natjecati 16 klubova. Cibonine strijelce je s 19 koševa predvodio Luka Žorić, a Amerikanac Scott Reynolds je uz 15 poena imao i 11 asistencija. Nik Slavica je završio dvoboj sa 14 koševa. Srpski centar Raško Katić je sa 18 poena bio najbolji strijelac Oostendea. 