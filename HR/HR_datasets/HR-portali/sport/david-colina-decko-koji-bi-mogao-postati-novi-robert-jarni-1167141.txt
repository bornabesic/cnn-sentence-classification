Kada smo nedavno Marija Cvitanovića pitali ima li neki poseban talent na inače deficitarnoj poziciji lijevog beka, rekao je: “Ima jedan mali u Dinamu, 16-godišnji David Čolina, taj bi mogao postati novi Robert Jarni”. A David Čolina bit će jedan od glavnih igrača hrvatske reprezentacije do 17 godina na predstojećem Euru za igrače do 17 godina. – Sretan sam što sam dobio pohvalu od odličnog trenera i bivšeg reprezentativca Cvitanovića. To mi je samo motiv da dalje radim i opravdam očekivanja. Nas ljevaka je malo i to mi je prednost. Brz sam, prodoran, ofenzivan, kažu da sam moderan lijevi bek kakvi se sada traže – kaže David i otkriva: – Uzor mi je Marcelo iz Reala, jer težim igri sličnoj njegovoj. Od hrvatskih reprezentativaca najviše pak volim Luku Modrića, ali navijam za Barcelonu, ne za Real. Iako mu je tek 16 godina, Čolina je u proteklih godinu i pol za reprezentaciju odigrao najviše utakmica, čak 20. Nada se da će zajedno sa suigračima razveseliti navijače hrvatske reprezentacije dobrim rezultatima na Euru. – Očekujem da ćemo dobro igrati u sve tri utakmice u skupini i ići dalje. Bude li tako, poslije je sve moguće. Mislim da je u našoj skupini najbolja Španjolska, a na cijelom prvenstvu Engleska. No, ne smijemo se nikoga bojati, ne smije nas fascinirati i opterećivati to što naši vršnjaci iz Španjolske igraju u Realu, Barceloni, Sevilli... Poštujemo to, ali svjesni smo i svoje kvalitete – kaže Čolina, kojeg će na Euru sigurno pratiti i brojni skauti. Kao uostalom i njegove suigrače. – Dosta je važno u svemu tome da budemo skromni, a ne da poletimo u oblake zato što smo reprezentativci i igramo na Euru. Tu su menadžeri, ugovori, ali meni je najbitnije da igram i pritom se zabavljam i uživam. Ostalo će već doći – kaže Čolina. Inače, Čolina je iz Velike Gorice, a preko Gorice i Dragovoljca došao je u Dinamo kao devetogodišnjak, u srpnju 2009. godine. – Kao dijete sam stalno nabijao loptu u dvorištu, pa me tata odveo u NK Goricu. Rekli su mi da sam talentiran i tako je sve počelo. Velika Gorica imala je nekoliko vrhunskih nogometaša – Andreja Panadića, Tomislava Butinu, Marcela Brozovića... Čolina se nada da će on povećati tu brojku. – Obožavam nogomet, sve radim da u njemu i uspijem. A san mi je da jednog dana zaigram u Premiershipu, jer to je liga u kojoj se igra najbrže i najbolje – zaključio je Čolina. 