Universidad de Chile osvojio je Aperturu, a Clausura će ponuditi pravu dramu u posljednja tri kola. Naime, u Čileu se igraju dva prvenstva. Sudjeluje 16 momčadi, a igra se po 15 kola. Do kraja Clausure ostala su još tri kola, a u posljednjih 270 minuta sezone do naslova može 75 posto lige. Čak 12 momčadi još ima teoretske šanse u borbi za titulu. Slavni Colo-Colo, za koji igra i bivši nogometaš Dinama Pedro Morales, je prvi s 22 boda tri kola prije kraja. Na 12. mjestu je San Luis koji ima 14 bodova i još ima teoretske šanse u borbi za naslov prvaka. Prvenstvo u Čileu završava 21. svibnja, a kako sad stvari stoje, u posljednjem bi se kolu za titulu moglo boriti četiri-pet klubova. Posljednjih smo se godina u Europi nagledali dramatičnih završnica. Prvenstva su se odlučivala u posljednjim sekundama, ali situacija iz Čilea je dosad neviđena na našem kontinentu. Valjda će neke stvari biti jasnije nakon ovog vikenda. Iz borbe za naslov bi mogle ispasti tri-četiri momčadi, ali jasno je kako će se drama nastaviti. Između prvog Cola-Cola i devetog Audaxa su samo četiri boda razlike. 