U posljednjem susretu 31. kola njemačkog nogometnog prvenstva Hoffenheim je pobijedio Eintrach Frankfurt našeg Nike Kovača 1:0 probivši se na treću poziciju Bundeslige. Pogodak odluke zabio je Benjamin Huebner u 90. minuti utakmice. Za domaći sastav je iznenađujuće nastupio Andrej Kramarić koji je igrao do 62. minute. Kramarić je u zadnjem kolu protiv Kolna ozlijedio rame, a čak se strahovalo kako će morati na operaciju. Međutim, očito ozljeda nije bilo toliko opasna jer uspio odigrati nešto više od sat vremena. Hoffenheim je ovom pobjedom preskočio Borussiju Dortmund probivši se na treće mjesto koje vodi direktno u Ligu prvaka. U prvom nedjeljnom susretu Augsburg je u derbiju začelja pobijedio HSV 4:0 pobjegavši iz zone ispadanja. Pobjedu Augsburgu donijeli su Halil Altintop (28, 42), Philipp Max (76) i Raul Bobadilla (85). HSV je ovim porazom pao na 16. mjesto koje vodi u dodatne kvalifikacije, a tri kola prije kraja prvenstva ima četiri boda više od pozicije koja vodi u niži rang natjecanja. Bayern je osigurao naslov prvaka i vodi na ljestvici sa 73 boda. RB Leipzig je drugi sa 63 boda, dok je Hoffenheim treći sa 58 bodova. Borussija je četvrta sa 57 bodova. Eintracht je ostao na 11. mjestu sa 41 bodom. 