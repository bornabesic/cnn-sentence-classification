Ponedjeljak je donio značajne promjene na ATP listi. Naš Marin Čilić skočio je s desetog na sedmo mjesto i uživa u najboljem plasmanu karijere (dosad je to bila osma pozicija), a na čelo je zasjeo kao prvi Britanac u povijesti 29-godišnji Andy Murray. Škot je tako ušao u probrano društvo od samo 26 tenisača kojima je od 1973. (i uvođenja kompjutorske ljestvice) pošlo za rukom da zasjednu na svjetski teniski tron. Nakon 14 godina bez Federera Ne možemo ne istaknuti još jednu veliku promjenu: ozlijeđeni Roger Federer pao je sa 9. na 16. mjesto, te se prvi puta nakon 14 godina, točnije od listopada 2002., našao izvan Top 10 najboljih tenisača. - Želim uživati u činjenici da sam broj jedan svjetskog tenisa jer to može trajati samo tjedan ili dva - kaže Murray. I dok Škot “broji” tek prvi tjedan, rekorder po broju sedmica provedenih na prvom mjestu je upravo danas 35-godišnji Federer. Njemu su svi tenisači svijeta gledali u leđa čak 302 tjedna. Drugi na tom popisu je Pete Sampras s 286 tjedana, treći Ivan Lendl s 270, četvrti Jimmy Connors s 268, peti Novak Đoković s 223... Najkraće se na prijestolju zadržao Australac Patrick Rafter, samo tjedan dana (26. srpnja 1999.), a samo tjedan dana dulje Španjolac Carlos Moya (15. ožujka 1999.). Upravo je ta 1999. bila najturbulentnija za vladare svjetskog tenisa. U godinu je s prvog mjesta ušao Sampras, 15. ožujka smijenio ga je Moya, a dva tjedna kasnije Sampras se vratio na čelo ATP liste. No, 3. svibnja vrh je preuzeo Jevgenij Kafeljnikov, 14. lipnja vratio se Sampras, a 26. srpnja slast prvog mjesta osjetio je i Rafter. Nakon tjedan dana opet je na čelu bio Sampras, no 13. rujna žezlo je preuzeo Andre Agassi i na prvom se mjestu zadržao do 11. rujna 2000. Dakle, na prvom su se mjestu izmijenila čak petorica tenisača. Samo 12 dulje od godinu dana Najmlađi teniski kralj je Australac Lleyton Hewitt koji je na prvo mjesto došao 19. studenoga 2001. kada je imao 20 godina i devet mjeseci. U 21. godini (s 20 godina i 10 mjeseci) to je 20. studenoga 2000. pošlo za rukom i Rusu Maratu Safinu. A najstariji u tom društvu bio je Australac John Newcombe koji je na čelo ATP liste stigao 3. lipnja 1974. kada je imao 30 godina. I na prvom se mjestu zadržao osam tjedana. Zapravo, ako bismo kao uvjet za priznanje trajnije kvalitete uzeli - barem godinu dana na prvom mjestu, 26-orica bi se naglo “istopila” i dobili bismo još ekskluzivnije društvo od samo 12 tenisača. Kako smo najbolju petoricu već spomenuli, red je da dodamo još sedmoricu veličanstvenih: šesti je John McEnroe sa 170 tjedana, sedmi Rafael Nadal sa 141 tjednom, osmi Björn Borg sa 109, deveti Andre Agassi sa 101, deseti Hewitt sa 80, 11. Stefan Edberg sa 72 i 12. Jim Courier s 58 tjedana. Zanimljivo je da od 26 igrača koji su imali čast predvoditi kolonu svjetskih tenisača samo Čileanac Marcelo Rios nikad nije osvojio Grand Slam krunu. A ako se gleda kraj godine, najviše ih je na prijestolju dočekao Sampras - šest. Godinu manje imaju Federer i Connors, Đoković, McEnroe i Lendl po četiri. 