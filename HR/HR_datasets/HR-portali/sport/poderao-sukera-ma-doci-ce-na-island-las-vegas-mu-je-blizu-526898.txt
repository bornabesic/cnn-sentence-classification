Za ovo nema isprike. On je morao biti tu, rekao je Joško Jeličić. Svi znamo o kome priča, malo njih zna gdje je. Zadnja poznata lokacija je Los Angeles. Tamo su ga vidjeli na utakmici Hrvatske i Meksika. - Doći će on na Island. Las Vegas je bliže Islandu nego Varaždinu - poderao je Jeličić Davora Šukera nakon finala Kupa.  Prvom čovjeku hrvatskog nogometa nije bilo interesantno doći na finale i stisnuti ruku Riječanima. Nije im predao ni povijesni trofej koji su osvojili na Maksimiru. Nije se udostojio ni pojaviti na finalu Eura U-17 koji je toliko hvalio i ponavljao kako je velika stvar za Hrvatsku ugostiti takav turnir. Teško je objašnjivo da Šuker ne dođe na proslavu naslova prvaka Rijeke, finala Kupa, finala U-17..., a u isto vrijeme potegne do Los Angelesa gdje Hrvatska u D sastavu igra protiv Meksika. No tamo je lova.  - Ima puno kvalitetnijih ljudi koji bi obavljali taj posao. Pa on je prvi čovjek našeg nogometa, jedan od najvećih igrača u našoj povijesti i nema ga ovdje - čudio se Jeličić koji je s Las Vegasom aludirao na crveno-crni svijet u kojem se kuglica ponekad pojavi i na zelenom. Za razliku od Brenda, koji se u zadnje vrijeme nigdje ne pojavljuje...