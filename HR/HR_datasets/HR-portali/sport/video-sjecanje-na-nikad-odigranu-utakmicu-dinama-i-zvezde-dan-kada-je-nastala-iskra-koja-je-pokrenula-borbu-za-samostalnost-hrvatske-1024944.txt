Tada 22-godišnji kapetan Dinama ostao je na terenu dok su njegovi suigrači otišli u svlačionicu i odlučio se sukobiti s milicijom tako što je napao milicajca Refika Ahmetovića. Današnji dan, 13. svibnja, zauvijek će biti u sjećanju Hrvata i zauzima posebno mjesto u hrvatskoj povijesti. I mlađe i starije generacije pamte onu zloglasnu, nikad odigranu, utakmicu između Dinama i Crvene zvezde koju su obilježili nasilni ispadi srpskih navijača, kao i onaj poznati Bobanov sukob s policajcem Refikom Ahmetovićem koji je nekako postao simbolom hrvatskog otpora prema državi koja je tada već bila pred raspadom. Mnogi ovaj dan nazivaju početkom Domovinskog rata, ali malo tko spominje kako je nakon te utakmice odigrano prvenstvo do kraja i još jedna čitava sezona i da je Zvezda još jednom gostovala na Maksimiru. No, toga dana 13. svibnja 1990. godine, beogradske Delije krenule su putem Zagreba s nevjerojatnim huškačkim motivima. Divljaštvo je počelo još u vlaku iz Beograda, a nastavilo se u Zagrebu prije utakmice oko maksimirskog stadiona. Nasilje se potom preselilo na stadion, a sve je eskaliralo jer tadašnja milicija nije zaustavila Delije u svojem naumu. Delije su prešle ogradu maksimirske južne tribine i krenule na malobrojne navijače Dinama. U vrijeme kada su Delije gazile po navijačima Dinama, milicija je sve mirno promatrala i bez ikakvih reakcija zažmirila na nasilje beogradskih navijača, no, potom je krenulo rušenje ograde na sjevernoj tribini Maksimira i ulazak navijača na teren. Milicija je usput pendrecima dobro namlatila BBB-ovce, a nasilje srpskih navijača i milicije na BBB-ovcima više nije mogao gledati Zvone Boban. Tada 22-godišnji kapetan Dinama ostao je na terenu dok su njegovi suigrači otišli u svlačionicu i odlučio se sukobiti s milicijom tako što je napao milicajca Refika Ahmetovića. Spomenuti milicajac Ahmetović često je znao komentirati čitav ovaj događaj u narednim godinama, a uoči ove 27. obljetnice, otkrio je kako su milicajci dobili dojavu da će BBB-ovci pokušati likvidirati igrača Crvene zvezde Dragana Stojkovića Piskija i da su zato bili prisiljeni žešće se obračunati s hrvatskim navijačima. Zanimljivo, Ahmetović do sada nikada nije spomenuto ovaj detalj, niti je itko drugi spominjao da su BBB-ovci planirali takvu akciju, a spomenimo da Ahmetović nije ponudio ni bilo kakav konkretan dokaz svojoj tvrdnji. Neredi su se nastavili i nakon utakmice, a BBB-ovci ovu utakmicu vole isitcati kao iskru koja je pokrenula borbu za hrvatsku samostalnost koja se kasnije nastavila kroz Domovinski rat. 