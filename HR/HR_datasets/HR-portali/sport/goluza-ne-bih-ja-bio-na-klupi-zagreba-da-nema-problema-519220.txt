Aerodrom u Brestu posebno je otvoren za dolazak rukometaša, jer inače ovdje malo tko dolazi... Pomalo je sablastan bio prizor velike piste i na njoj jednog jedinog aviona, onog kojim je sletjela rukometna delegacija iz Zagreba. Grad kao iz slikovnice, zgrade kao da su od Lego kockica, sve identične, svaka fasada kao nacrtana... I Final Four SEHA lige kao događaj broj 1. - Ovo je jedan od najvećih sportskih događaja u povijesti Bjelorusije - pomalo su nas iznenadili oduševljeni domaćini. Ali nije to pretjerivanje, Bjelorusi vrlo rijetko organiziraju bilo kakva natjecanja, zato će cijeli ovaj grad na zapadu zemlje, odmah uz granicu s Poljskom, ovog vikenda živjeti za rukomet. U gradu su dva europska diva, moćni Veszprem i Vardar, ambiciozni domaćin Meškov i naš PPD Zagreb. S novim trenerom na klupi, trećim ove sezone, na novom početku. - Momčad je takva kakva je, bilo je problema, ali da ih nije bilo, ne bih ni ja bio ovdje. Prednost je što sam velik dio igrača već vodio - kaže Slavko Goluža na početku svog drugog mandata na klupi svoga kluba. - Situacija nije idealna, ali oni koji me poznaju znaju da nije bilo nikakve šanse da odbijem poziv Zagreba, Da, ostat ću samo dva mjeseca, ali svu svoju energiju i rukometno znanje usmjerit ću na pokušaj da ova dva mjeseca odigramo najbolje što je moguće - dodao je Goluža. S druge strane bit će Vardar, jedan od kandidata za naslov prvaka Europe, naši Čupić, Cindrić i Karačić, prava legija stranaca, ali i momčad koju je Lino Červar nekidan “skinuo” sa svojim Metalurgom. A ako je mogao jedan bivši izbornik... - U jednoj utakmici baš sve je moguće. Svatko ima pravo nadati se, pa tako i mi. PPD Zagreb i Vardar startaju danas od 17.30 sati, finale je, pak, u nedjelju. Zagrebov finale? Zašto ne... 