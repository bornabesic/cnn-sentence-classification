Screenshot: Youtube INCIDENT s vaganja za UFC 210 u kojem je glavni akter bio aktualni poluteškaški prvak UFC-a Daniel Cormier, nagnao je Atletsku komisiju države New York da regulira pravila. Nova pravila koja reguliraju vaganje boraca za MMA i boksačke mečeve sada propisuju da borac koji se važe ni u jednom trenu ne smije ostvariti fizički kontakt s bilo kojom osobom ili predmetom osim vage. Prijašnja pravila nisu sadržavala ovu rečenicu. Podsjetimo se koji je bio razlog uvođenja novog pravila. Pri vaganju za svoj meč na UFC-u 210, Daniel Cormier promašio je dozvoljenu težinu za 1,2 funte kada se prvi put pojavio na vagi. Nakon prvog vaganja, aktualni prvak otišao je iz prostorije za vaganje te se u istu vratio nakon samo tri minute i zadovoljio propisanu kilažu od 205 funti. Dok se vagao drugi put, Cormier se pridržavao za ručnik kojeg su osoblje UFC-a i njegov sekundant pridržavali kao paravan. Držeći se za ručnik, borac je rasporedio težinu te tako točno zadovoljio propisanu težinu. Komisiji je ovaj detalj promaknuo, ali to nije ni bitno jer tehnički ovaj detalj nije kršio propisanu proceduru. Komisije drugih država propisuju da borčeve ruke moraju biti u zraku dok se važe bez odjeće. U emisiji ‘The MMA Hour’, Cormier je iznio i svoju stranu priče: “Kada sam prvi put sišao s vage bez odjeće nisu me dobro zakrili ručnikom. Dok sam odlazio nitko nije brinuo da me ručnikom zaštiti od pogleda. U tom trenu sam pomislio, znaš što, sam ću pridržavati ručnik kako bih bio siguran da ću ostati skriven od pogleda.” Daniel Cormier nakon navedenog incidenta obranio je svoju titulu u meču s Anthonyem Johnsonom. Sljedeća obrana pojasa zakazana mu je za 29. srpnja u Anaheimu gdje će se susresti s Jon Jonesom. U nastavku pogledajte snimku spornog vaganja.