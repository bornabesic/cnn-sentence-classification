Ne treba valjda naglašavati o kakvim se imenima radi. Manchester i Ajax, dva velikana europskog nogometa odmjerit će snage u Stockholmu. Ajaxa dugo, dugo nije bilo na velikoj sceni, a iznenađujuć je podatak da su prije 22 godine, na današnji dan, posljednji puta osvojili neki europski trofej. Finale između Manchester Uniteda i Ajaxa, kada se ne bi uzimao kontekst u obzir, uopće ne izgleda loše, štoviše, nekada bi ljudi davali malo bogatstvo da gledaju ove dvije nogometne velesile u međusbnom srazu. No, kontekst je taj koji umanjuje vrijednost i važnost ove utakmice. Europska liga, nekada cijenjeno i bogato europsko nogometno natjecanje, danas se srozala na to da posrnuli velikani u njoj traže put do Lige prvaka, baš kao što to Mourinho ove sezone radi s Manchesterom. Jasno, Europska liga ima svoju ulogu kod ‘manjih’ klubova, odnosno, klubova koji trenutno nemaju nikakve šanse napraviti nešto veće u Ligi prvaka, kao što je danas Ajax. No, ostavimo se sada neuređenog sustava Europske lige i totalno promašenog i zanemarenog koncepta tog natjecanja i posvetimo se finalu. Ipak, to je finale drugog po jačini klupskog međunarodnog nogometnog natjecanja u Europi i treba mu dati na važnosti, iako to rijetko tko, počevši od same UEFA-e, čini. Ne treba valjda naglašavati o kakvim se imenima radi. Manchester i Ajax, dva velikana europskog nogometa odmjerit će snage u Stockholmu. Ajaxa dugo, dugo nije bilo na velikoj sceni, a iznenađujuć je podatak da su prije 22 godine, na današnji dan, posljednji puta osvojili neki europski trofej. Bio je to onaj Lige prvaka koji su zaslužili pobjedom 1:0 protiv Milana. Manchester United ne mora ići tako daleko da se prisjeti svojeg posljednje europskog trofeja, ali ni oni dugo nisu okusili slast pobjede u finalu. Posljednji puta to im je uspjelo 2008. godine kada su na penale dobili Chelsea. Spomenimo kako je Ajax četiri puta bio prvak Europe, a osvajao je i Kup kupova kao i Kup UEFA, a Manchesteru neodstaje jedino trofej Europske lige kako bi upotpunio svoju veliku kolekciju europskih trofeja i produžio se Ajaxu, Bayernu, Juveu i Chelseaju koji su osvojili baš sve spomenute trofeje. Tko ima prednost? Gledajući igrački kadar, odnosno zvučnost i kvalitetu pojedinaca, Manchester bi trebao biti u završnici Lige prvaka, a kamoli Europske lige, ali eto, Mourinho nije uspio pogurati United dalje od šestog mjesta Premiershipa. No, znao je Portugalac da mu hvatanje Lige prvaka kroz domaće prvenstvo neće proći, pa je sve karte bacio na Europsku ligu i nema dvojbe da će u finalu dozvoliti opuštenu igru. S druge strane Ajax bi baš s tom opuštenom igrom mogao nešto i napraviti. Nizozemci nemaju pritisak, osvojili su drugo mjesto u domaćem prvenstvu i idu u kvalifikacije Lige prvaka, tako da nemaju imperativ. No, Ajax je gladan trofeja, a iako im prosjek godina momčadi jedva prelazi dvadeset, ne treba ih podcijeniti. Dobro je poznata ona čuvena Ajaxova škola nogometa u kojoj morate zaista imati izvanzemaljske sposobnosti već u ranoj životnoj dobi da biste prošli selekciju, a tucet ovih ‘klinaca’ koji dogura do prve momčadi, eto, dogura barem do finala Europske lige. Dakle, podcijeni li Mourinho, pa i njegovi igrači, Ajaxov ‘dječji vrtić’ moglo bi im se dogoditi i da će sljedeće sezone Ligu prvaka tražiti u Europskoj ligi. Igrače Manchestera ne treba previše isticati, svi znamo koliko problema mogu napraviti Pogba, Rooney, mladi Rashford, Herrera i ostali, ali Europa se još nije toliko upoznala s raskošnim talentima Ajaxa. Nećemo sada posebno raditi portrete svakoga od njih, ionako ćete ih uskoro gledati po najboljim europskim klubovima, ali svakako valja ukratko predstaviti najopasnijeg i najtraženijeg igrača Ajaxa, Kaspera Dolberga. Ako još uvijek niste čuli za Dolberga, onda ne pratite nogomet baš tako aktivno kao što mislite. Mladi Danac glavna je tema većine europskih medija, a neki ga nazivaju novim Van Bastenom ili Zlatanom Ibrahimovićem. Ove sezone zabio je 23 pogotka u 47 utakmica i podijelio je osam asistencija, od toga je šest golova zabio u 12 utakmice Europske lige, uz jednu asistenciju. Riječ je o 19-godišnjem napadaču dječjeg lica, visoka stasa, ali sjajne motorike, driblinga i s istančanim osjećajem za gol, reklo bi se s ‘nosom za gol’. “Igrat ćemo na pobjedu i nemamo razloga bojati se, samo moramo dati sve od sebe i vidjet ćemo što će se dogoditi. Klubu i gradu bi dosta značilo kada bi smo pobijedili i to se može osjetiti. Potpora se ne osjeća samo na stadionu, već i u cijelom gradu. Manchester je velika momčad s puno zvijezda, ali u dosta utakmica ove sezone nisu bili dobri i mislim da imamo izgleda protiv njih”, odlučno je kazao Dolberg. S njim se pak složio i trener Ajaxa Peter Bosz koji tvrdi kako njegova momčad itekako ima šanse, a otkrio je i djelić svojeg plana. “Želim da imamo inicijativu od početka, želim dominaciju i da pritišćemo suparnika te da pokušamo osvojiti loptu što prije. Kada imamo loptu, od igrača tražim da se dobro postave i da grade napad od obrane, da stvaraju prilike i da postižu pogotke. Igrači trebaju biti spremni i kreativni, ali ne smiju se bojati igrati”, kazao je Bosz. Jedan od ponajboljih igrača Manchestera ove sezone, Ander Herrera, istaknuo je važnost ove utakmica za njegovu momčad. “Nama je ovo ključna utakmica ove sezone, naš cilj je nastup u Ligi prvaka. No, ovo je ujedno i jedan važan trofej koji United još nije osvojio. Eto, to su razlozi zašto nam je važan ovaj susret, ali važan je i za Ajax. Poštujemo ih jer su do sada igrali dobro i imaju talentirane igrače. Dinamično igraju, ofenzivno su orijentirani, a imaju oni itekako bogatu povijest. Zato je ova utakmica još važnija. Ajax i United su europski velikani i bit će to atraktivna utakmica”, kazao je Herrera. Za kraj još malo statistike. Ajaxu je ovo 15. finale u elitnim europskim natjecajnima, a deset puta su slavili i četiri puta gubili. Manchesteru je ovo 12. finale i za sada imaju šest pobjeda i pet poraza. Mourinho je do sada osvajao tri finala europskih natjecanja, Kup UEFA-u i Ligu prvaka s Portom i Ligu prvaka s Interom, a Bosz je debitant. Mourinho je kao trener Reala šest puta igrao protiv Ajaxa i ostvario je šest pobjeda uz golemu 20:2 gol-razliku. No, statistika danas ostaje po strani, moraju se u obzir uzeti i metafizički čimbenici, ipak, riječ je o finalu, a u finalima itekakvu ulogu igraju, navijači, ambijent, stres, adrenalin, pa čak i sreća.