Foto: Hina MARIN ČILIĆ projurio je u osminu finala Roland Garrosa, a u subotu je dohvatio treću pobjedu i to protiv 36. tenisača svijeta, Španjolca Feliciana Lopeza kojemu je prepustio tek sedam gemova - 6:1, 6:3, 6:3.    Čilić je do pete pobjede u sedmom međusobnom susretu protiv 35-godišnjeg Lopeza stigao lakše od očekivanog. Nakon nešto lošije odigranog uvodnog gema u kojemu je s dvije neprisiljene pogreške izgubio servis, 29-godišnji Međugorac je zaredao osam osvojenih gemova zaredom i tako stigao do prednosti od 6.1, 2:0.  Čilić je sjajno vraćao Lopezove servise, o čemu svjedoči i podatak kako je Španjolac osvojio tek tri poena na svom početnom udarcu u čitavom prvom setu. Statistika na kraju prve dionice igre pokazala je kako je Čilić imao 15 osvojenih poena "winnerima", dok je napravio tek pet pogrešaka.  Kvaliteta igre u drugom setu bila je nešto slabija, Čilić je imao samo pet "winnera" uz devet pogrešaka, ali na putu do osvajanja i tog dijela igre pomogao je Lopez koji je napravio čak 12 pogrešaka.  U trećem setu Čilić je u prvoj igri izvukao dvije break-lopte Španjolca, a odmah zatim oduzeo servis Lopezu i tu prednost održao do kraja dvoboja.   Čilić je tako četvrti put u karijeri stigao do 4. kola u Roland Garrosu, nakon 2009., 2010. i 2015. godine. No, ove je godine do tog rezultata stigao na impresivan način, bez izgubljenog seta, štoviše niti jednom mu suparnik nije osvojio više od tri gema u setu, a na terenu je proveo manje od pet sati.  Sljedeći suparnik Čiliću bit će bolji iz ogleda Britanca Kylea Edmunda i Južnoafrikanca Kevina Andersona.  "Odigrao sam jako dobro, podloga je bila sporije nego prijašnjih dana, što je daleko više odgovaralo meni nego Lopezu. U takvim uvjetima ja sam diktirao ritam igre s osnovne linije jer sam u tom segmentu bolji igrač od Španjolca. Malo sam popustio u početnoj fazi drugog seta, kad sam mu od 0-2 dozvolio da dođe do 3-2, no osjećao sam da je sve na mojoj strani. Ovakav je nastup potvrda da sam u dobroj sam formi, a jako je pozitivna činjenica i da u prva tri meča nisam puno proveo na terenu i da nastavak turnira čekam potpuno spreman", tvrdi Marin kojem je pobjeda protiv Lopeza bila jubilarna, 100. pobjeda na Touru na zemljanoj podlozi.     "To je lijep podatak, gotovo četvrtinu svojih mečeva tijekom karijere dobio sam na zemlji, što samo potvrđuje da mogu jako dobro igrati na ovoj podlozi", kazao je Čilić kojem će suparnik u borbi za četvrtfinale biti Južnoafrikanac Kevin Anderson, trenutačno 56. tenisač svijeta. Marin i on igrali u dosad u šest puta, a naš je igrač ostvario pet pobjeda.   "Istina, imam dobar skor protiv Andersona, no dosta tih mečeva bili su rezultatski tijesni. On je visok, kreće se sporije od mene i u igri se najviše oslanja na odličan servis. Poeni protiv njega traju maksimalno tri, četiri izmjene. Da mi je netko prije turnira ponudio da ću za četvrtfinale igrati protiv njega, naravno da bih to potpisao. No, radi se o ozbiljnom suparniku koji može svima napraviti problema, pogotovo ako ima svoj dan", zaključio je Čilić.