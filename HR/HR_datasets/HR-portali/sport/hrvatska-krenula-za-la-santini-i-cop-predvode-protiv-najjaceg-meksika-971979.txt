Foto: Hina  SA svega 16 igrača hrvatska reprezentacija otputovala je rano jutros za Los Angeles. U noći sa subote na nedjelju, u 1:30 po hrvatskom vremenu, odigrat će prijateljsku utakmicu s Meksikom.  Na Čačićevom popisu nema ključnih igrača Hrvatske, tu su svega četiri igrača iz inozemstva (Kalinić, Jedvaj, Čop, Santini), potom igrači Hajduka i Osijeka koji su riješili bitku za treće mjesto na ljestvici te zvijezde Intera iz Zaprešića, Lokomotive i Slaven Belupa. Oni će se morati dokazati protiv najjačih igrača Meksika koji utakmicu doživljavaju kao borbu za pozicije u reprezentaciji. HNS dolazi popraviti financijsku sliku saveza, pa je u drugi plan stavio termin odigravanja susreta koji pada na dan posljednjeg kola HNL-a i tjedan dana do finala Lige prvaka i nastupa Modrića i Mandžukića.  Hrvatska okupljena samo za ovu priliku odradit će tri zajednička treninga u SAD-u i prvi i jedini put zaigrati u ovom sastavu. U lipnju Hrvatska igra s Islandom u Reykjaviku u nastavku kvalifikacija za Svjetsko prvenstvo u Rusiji.