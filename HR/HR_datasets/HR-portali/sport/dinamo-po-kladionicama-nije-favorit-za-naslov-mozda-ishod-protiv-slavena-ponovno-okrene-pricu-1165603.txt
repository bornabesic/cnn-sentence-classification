Ivajlo Petev dobio je još jednu priliku Izvršnog odbora Dinama, ali nakon poraza u Koprivnici njegova je sudbina vrlo neizvjesna. U 30. kolu Prve HNL Dinamo je u gostima kod Slavena izgubio sa 1:2. Plavi nisu uspjeli isprati gorak okus koji je ostao od poraza protiv Hajduka (0:2) u Maksimiru. Plavi su ponovno kiksali i otvorili priliku Rijeci da im bodovno odmakne na tablici. Rijeka u 20 sati kod kuće igra protiv Osijeka. Slavenu je pobjedom protiv Dinama prekinuo loš niz, bez pobjede su bili zadnjih devet utakmica. Posljednju pobjedu izborili su protiv Cibalije lani u prosincu. Dinamo je krenuo silovito prema Slavenovim vratima, ali Soudani i Hodžić nisu ozbiljno zaprijetili Markovićevim vratima. Nakon desetak minuta i Slaven se oslobodio početnog grča, a Tadić i Heber iz kontraudara nisu bili opasni. Kasnije je ritam splasnuo, a plavi nisu pronašli način probiti obranu domaće momčadi. Igrači Ivajla Peteva u prvih 40-ak minuta nisu stvorili ni jednu izglednu prigodu za pogodak. U 43. minuti šok za plave. Katić je uzeo loptu neopreznom Pavičiću na sredini igrališta, povukao kontranapad, a onda proigrao Hebera. Brazilski napadač odlučio je pucati s 18 metara i poslao loptu iza leđa vratara Livakovića. Slaven je poveo s 1:0. U završnici prvog dijela zaprijetio je Pavičić, ali je  Marković obranio njegov udarac. Trener Ivajlo Petev je na odmoru  odlučio na dvije zamjene, umjesto Pavičić i Hodžić, u igru su ušli Olmo i Gojak. U nastavku su prvi zaprijetili domaći igrači. Tadić je pucao iz teške pozicije, lopta je prohujala pored vratnice. Dinamov trener napravio je i posljednju izmjenu, a umjesto Sammira u igru je uveo  Guilhermea. Dinamo je imao priliku u 55. minuti. Dani Olmo je ukrao jednu loptu na lijevoj strani, povratnom loptom pronašao Gojaka čiji je udarac završio u bloku domaćih igrača. Plavi su silno tražili izjednačenje što je otvorilo mnogo prostora igračima domaće momčadi. U 67. minuti Slaven je zaprijetio iz kontranapada, ali je Heber s lijeve strane slabo pucao, lopta je prošla pored vratnice. Minutu kasnije Dinamo je imao veliku priliku. Dani Olmo je s 25 metara pogodio gredu! Napadi su se plavima isplatili u 78. minuti. Ćorić je majstorski izveo slobodni udarac, pucao je iskosa s desne strane pokraj živog zida i pogodio vratnicu. Lopta se odbila do More koji je zatresao mrežu za 1:1. Dinamo je tražio još jedan pogodak, ali do kraja utakmice nisu uspjeli zatresti mrežu vratara Markovića. Kazna je uslijedila u drugoj minuti sudačke nadoknade kada je Slaven došao do velike pobjede protiv Dinama. Strijelac za 2:1 bio je Bogojević. To je Slavenova prva pobjeda prtoiv Dinama od 2008. godine te prvi trijumf u proljetnom dijelu prvenstva. >>Milan će iz Rijeke pokušati dovesti 'novog Matea Kovačića' 