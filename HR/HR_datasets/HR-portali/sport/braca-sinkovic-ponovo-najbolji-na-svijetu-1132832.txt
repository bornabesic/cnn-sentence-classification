Još jedno veliko priznanje stiglo je u ruke europskih, svjetskih i olimpijskih prvaka Martina i Valenta Sinkovića. Po izboru Svjetske veslačke federacije (FISA) proglašeni su najboljom muškom posadom 2016. godine! Podsjetimo se, FISA je prošle godine i trenera Braće Sinković, Nikolu Bralića, proglasila najboljim svjetskim trenerom. Potvrda je to trogodišnje dominacija Braće Sinković bez poraza u svim natjecanjima što je svakako apsolutni presedan u povijesti ovog sporta, ali i kruna dugogodišnjeg mukotrpnog rada.    FISA nagrade za najbolje u 2016. godini dodjeljuje u pet kategorija i to za najbolju mušku i žensku posadu, najbolju para-veslačku posadu, najboljeg trenera te posebnu nagradu za doprinos veslanju kao sportu.    Najbolje veslačke posade i trenere kandidirala je javnost, zaljubljenici u veslanje i mediji, a zatim su finalisti na temelju kandidature izabrani od strane FISA vijeća. Uz Braću Sinković u konkurenciji za mušku posadu godine, našle su se još Francuska, Novi Zeland i Švicarska.   - Dobili smo mnoge medalje, nagrade i priznanja u karijeri, ali ova nam je posebno draga jer su nas za nju nominirali naši navijači, javnost i mediji. Ovo će nas sigurno motivirati da budemo jednako dobri, najbolji i u novoj disciplini za koju smo se odlučili – dvojac bez kormilara - izjavila su Braća Sinković nakon proglašenja ovogodišnjih laureata.   Svečana dodjela nagrada najboljima dodijelit će se 28. siječnja 2017. u Vancouveru.