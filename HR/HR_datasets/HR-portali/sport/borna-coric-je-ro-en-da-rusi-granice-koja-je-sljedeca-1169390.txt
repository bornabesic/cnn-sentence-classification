Ni sam još ne znam kako sam to izveo. Igrao sam savršeno, možda i najbolje u dosadašnjoj karijeri. Kao u snovima – kazao je Borna Ćorić nakon pobjede nad prvim tenisačem svijeta Andyjem Murrayem u osmini finala ATP Masters 1000 turnira u Madridu. Našem 20-godišnjaku to je druga pobjeda nad Murrayem (svladao ga je i u Dubaiju 2015.) i s njim sad ima neodlučeni ishod u pobjedama i porazima 2-2. Protiv Rafaela Nadala stoji još bolje, ima 2-1, iako ga je oba puta pobijedio na betonu, a Rafina najjača podloga je zemlja. No, čini se da je i Bornina, iako je mladi Zagrepčanin na službenoj stranici ATP Toura kao omiljenu podlogu istaknuo beton. No, Bornin učinak na zemlji pozitivan je – postigao je 31 pobjedu i doživio 23 poraza (57,4 posto) – dok je na ostalim podlogama negativan: na travi ima 2-5 (28,5 posto) a na tvrdoj podlozi 36-44 (45 posto). Uostalom i prvi i zasad jedini ATP naslov osvojio je na zemlji, u Marrakechu. Predvodnik tinejdžera u 2015. A kad kaže da je protiv Murraya igrao najbolje u karijeri, to je razumljivo, to je sportski. Najslađa i najveća je posljednja pobjeda. I posljednji osvojeni trofej. No, Borna je u svojoj kratkoj profesionalnoj karijeri od 2013. godine (zaboravimo sad njegove juniorske uspjehe, omjer pobjeda i poraza od 88-35 i osvojeni US Open nakon pobjeda nad Zverevom i Kokkinakisom) postigao niz pothvata koji o njemu govore kao o velikom potencijalu i idu na mlin predviđanju Ćorićeva idola Gorana Ivaniševića da će “Borna biti ne samo član Top 10 nego i Top 5 svjetskog tenisa”. Kao najmlađeg tenisača među prvih sto, 2014. godine ATP ga je službeno proglasio nadolazećom zvijezdom. Te je godine u četvrtfinalu u Baselu nadjačao Rafaela Nadala, tada trećeg tenisača svijeta, te je postao prvi 17-godišnjak kojemu je pošlo za rukom pobijediti igrača iz Top 3, upravo nakon Nadala kojemu je to uspjelo 2004. godine u Miamiju kada je svladao prvog tenisača svijeta Rogera Federera. S 26 pobjeda u 2015. bio je predvodnik svih tinejdžera pa i Aleksandra Zvereva, koji je u međuvremenu pretekao Bornu. Kad je 2016. došao do finala u Chennaiju (izgubio od Wawrinke) bio je prvi tinejdžer kojemu je to pošlo za rukom nakon Marina Čilića 2008. u New Havenu (pobijedio Fisha). Najveći preokret za naslov Ni osvajanje prvog ATP naslova, na Uskrs ove godine u Maroku, nije moglo proći bez još jednog Ćorićeva iznimnog postignuća: da bi pobijedio Kohlschreibera u finalu morao je obraniti čak pet meč-lopta. – To je bio najveći preokret koji sam napravio u nekom meču. Nikad u karijeri nisam spasio pet meč-lopta – istaknuo je Borna koji se tako pridružio dvojici velikana koji su u posljednjih 20 godina dobivali finalni dvoboj spasivši pet meč-lopta. Novaku Đokoviću je to pošlo za rukom u dvoboju s Andyjem Murrayem u Šangaju 2012., a Andyju Murrayu je to uspjelo dvije godine kasnije u Shenzhenu i Valenciji u dvobojima s – Novakom Đokovićem. Posebna su priča Bornini nastupi za Hrvatsku u Davisovu kupu u kojima je mladac ostavljao dušu na terenu. Krenuo je 2013. u kvalifikacijskom dvoboju s Velikom Britanijom u Umagu koji smo (bez Marina Čilića) izgubili s 1:4. Ćorić je tada u tri seta poražen od Andyja Murraya, no imao je samo 16 godina. Vjerojatno bi danas, a to pokazuje i rezultat iz Madrida, ishod bio drukčiji. No, već sljedeće godine Borna je na gostovanju u Poljskoj napravio senzaciju pobijedivši Jerzyja Janowicza, tada 21. tenisača svijeta, i to u pet setova (6:4 u petom). Godinu poslije, 2015., na gostovanju u Brazilu pobijedio je Souzu i Bellucija i – uz pomoć Dodiga i Škugora koji su donijeli pobjedu u parovima – vratio Hrvatsku u Svjetsku skupinu. Lani, kada je Hrvatska stigla do finala, donosio je odlučujuće pobjede u gostujućim mečevima s Belgijom (pobjeda nad Coppejansom u presudnom dvoboju) i SAD-om (odlučio pobjednika pobjedom nad Sockom i omogućio Hrvatskoj da početnih 0:2 preokrene u 3:2 pobjedu). U finalu s Argentinom nije igrao zbog ozljede koljena koje je morao operirati, pa su posljednje pobjede važne i zbog toga da potvrde da je ozljeda prošlost. A Borna je, pogotovo nakon pobjede nad prvim tenisačem svijeta, “nafiksan” novom dozom samopouzdanja. Andy Murray bio je kritičan prema svojoj igri, ali nije propustio pohvaliti i Ćorića, koji ga je, eto, već dva puta pobijedio: – Puno toga nije funkcioniralo u mojoj igri od početka do kraja meča. Pogreške su se gomilale jedna za drugom, nisam bio fokusiran koliko sam trebao biti. Moram biti zabrinut zbog tog poraza, ali i Borna je solidno servirao i još bolje se kretao terenom. Vraćao je sve i pokazao da će biti neugodan suparnik. 