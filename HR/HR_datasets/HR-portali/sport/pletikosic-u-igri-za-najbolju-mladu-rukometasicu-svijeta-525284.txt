Mlada hrvatska rukometašica Matea Pletikosić (19), o kojoj smo nedavno pisali, u izboru je za najbolju mladu rukometašicu svijeta portala Handball Planet.  Hrvatska je juniorska reprezentativka igračica europskog ženskog rukometnog diva Budućnosti i prije dva tjedna igrala je na Final Fouru Lige prvaka, a sada joj je došla i svojevrsna nagrada za vrlo dobre igre ove sezone. Matea se u izboru spomenutog rukometnog portala nalazi među četiri najbolje mlade srednje vanjske svijeta, a konkurentice su joj Dmitrijeva, Omoregie te Horaček. Kao i u prijašnje tri godine rukometni stručnjaci i novinari izabrali su na svakoj poziciji po četiri igračice iz generacije 1995. i mlađe, a čitatelji portala Handball-Planet.com mogu svoj glas dati do 31. svibnja. Uvrštavanje sjajne Pletikosić među najbolje mlade rukometašice svijeta još je jedan dokaz da hrvatski ženski rukomet pred sobom ima svijetlu budućnost, no izbornici, treneri, pa i čelnici saveza kao da to ne znaju na pravi način iskoristiti, a vjerojatno ni prepoznati. Kako drugačije komentirati činjenicu da takva igračica, bez obzira na svoje godine, još nije debitirala u dresu seniorske reprezentacije. A kada na Final Fouru imate sjajne golmanice Batinović i Grubišić, odličnu Čović, jednu od najboljih mladih rukometašica svijeta Pletikosić te najboljeg strijelca Lige prvaka Penezić, a reprezentacija vam niže neuspjeh za neuspjehom, jasno je gdje leži velik dio problema.