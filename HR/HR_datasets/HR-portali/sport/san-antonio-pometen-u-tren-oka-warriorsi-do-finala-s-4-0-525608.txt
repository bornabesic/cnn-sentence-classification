Na zapadu ništa novo. Golden State Warriorsi pomeli su San Antonio Spurse i u četvrtoj utakmici finala Zapadne konferencije sa 129-115 te se po treći put zaredom plasirali u finale NBA lige gdje će najvjerojatnije ponovo igrati s Cleveland Cavaliersima. Stephen Curry je zabio 36 poena, a Golden State je srušio novi rekord - nitko prije momčadi iz Kalifornije nije ušao u finale s nevjerojatnih 12-0 u play-offu. Golden State je vodio i 22 poena razlike, a ovo će mu biti treće finale zaredom protiv Clevelanda. Naravno, ako se Cavsi probiju do finala što bi bilo ravno čudu da se ne dogodi. - Sjajno je biti jedan od dva posljednja tima, vidjet ćemo kako će se sve odviti - rekao je nakon plasmana u finale Kevin Durant, koji je noćas postigao 29 poena uz 12 skokova. San Antonio je vodio nešto na početku, ali to je bilo to. Bez Tonyja Parkera, Kawhija Leonarda i Davida Leeja nije mogao previše napraviti, ali ipak se borio do samoga kraja. Posebne ovacije dobio je veliki Manu Ginobili za kojeg se još uvijek ne zna hoće li igrati i sljedeće sezone. Navijači Spursa pjevali su mu "Manu, Manu" cijeli susret. - Sjajan igrač, još je zabavnije igrati protiv njega. Bio je fenomenalan u ovom play-offu - rekao je Durant. Ginobili je sezonu završio kao 24. igrač u povijesti koji je postigao 3000 poena nakon završetka regularnog djela sezone. Trenutno je na 3009 poena u 15 sezona, a igrao je play-off u svakoj sezoni svoje karijere. Trener San Antonija Gregg Popovich probao je sve trikove koje zna, no nije mogao puno protiv Stevea Kerra, koji na raspolaganju ima jednu od najtalentiranijih momčadi u povijesti NBA-a. Njegovu momčad predvodio je Kyle Anderson s 20 poena. Golden State je imao 56 posto šuta i 14 od 39 za tri poena.