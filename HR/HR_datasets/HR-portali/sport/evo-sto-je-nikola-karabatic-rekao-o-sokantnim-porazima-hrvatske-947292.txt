FRANCUSKA je ponovno najbolja na svijetu, a Nikola Karabatić je ponovno najbolji rukometaš Svjetskog prvenstva.   "Ovo mi je prvi put da igram ovako veliko natjecanje kući, pred svojim navijačima i obitelji. Toliki pritisak, svi su čekali to zlato... Onda kad ga osvojiš, neopisivo si sretan", rekao je nakon finala protiv Norveške najbolji francuski igrač za HRT.  Embed from Getty Images   Karabatić se osvrnuo i na nastup Hrvatske koja je prvo u polufinalu od Norveške izgubila nakon produžetaka i promašenog sedmerca u zadnjoj sekundi regularnog dijela, a zatim i od Slovenije nakon što je prokockala ogromnu prednost u posljednjih 15 minuta.  "Sport je takav. Hrvatska je odlično odigrala, imala je sve u svojim rukama, ali izgubiti tako teško... Znam da će i dalje Hrvati odlično igrati, uopće se ne brinem za njih." Sljedeći veliki turnir je Europsko prvenstvo u Hrvatskoj sljedeće godine, a Francuzi stižu po novo zlato, prvo s Eura nakon 2014. godine.