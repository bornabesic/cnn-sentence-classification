Na Memorial Coliseumu u Los Angelesu hrvatski su nogometaši pobijedili Meksiko 2:1, a za najkorisnijeg igrača utakmice proglašen je strijelac i asistent Fran Tudor. - Presretan sam zbog svoje igre i izvedbe cijele momčadi. Na kraju smo pobijedili 2:1 zahvaljujući odlično odigranom prvom poluvremenu. Meksiku smo prepustili inicijativu te čekali priliku iz pogrešaka i protunapada - sažeo je Tudor, piše HNS. U 36. minuti asistirao je povratnom loptom kapetanu Čopu za vodstvo, a samo minutu poslije presjekao je dodavanje meksičkog braniča svom vrataru i postigao drugi pogodak Hrvatske. - Danas sam ja bio taj igrač, a u nekoj idućoj utakmici bit će to netko drugi. Na meni je da radim i dajem svoj maksimum, a netko to valjda gleda i nagrađuje me. Kod prvog sam gola vidio da će Šunjić ubaciti i izbjegao sam zaleđe te i pomalo napamet dao povratnu loptu, znajući da će Santini ili Čop biti na pravom mjestu, a kod drugog sam imao osjećaj da će meksički branič vratiti vrataru i isplatio mi se sprint od 50 metara. Na kraju je ušla - prepričao je. Kakav je bio dogovor uoči utakmice? - Dogovorili smo se dati sve od sebe na terenu, posebno stoga što je nekima ovo bila zadnja utakmica u sezoni. Plan je bio stati u čvrsti blok, ostaviti srce na travnjaku i pokazati kako se igra za Hrvatsku. Pokazali smo najbolje što imamo - rekao je Fran Tudor poslije utakmice. Prvi je pogodak postigao Duje Čop, koji je premijerno nosio kapetansku vrpcu oko ruke. - Izrazito sam ponosan na ove momke i na ovu utakmicu. Nitko nije očekivao ovakav rasplet, ali mi smo vjerovali - svaki smo dan razgovarali o tome. Odlično smo ušli u utakmicu i radili sve ono što jedna momčad treba raditi, prvenstveno pomagali svojim suigračima - rekao je Duje Čop. - U ovakvoj utakmici može se samo uživati, tako smo se dogovorili i u uoči početka u svlačionici, da će se Meksikanci morati dobro oznojiti žele li nas pobijediti. Pokazali smo da imamo širok kadar, veliku kvalitetu i da u svakom trenutku može pobijediti svakoga - dodao je Čop. Hrvatska je dva pogotka prednosti stekla u prvom dijelu, a u drugom je Meksiko s najboljim igračima krenuo u lov po izjednačenje. - Meksiko je imao dominaciju u drugom poluvremenu, mogli su zabiti i drugi pogodak za izjednačenje, ali to ne bi umanjilo vrijednost našeg nastupa. Ipak, ovako je slađe - zaključio je Duje Čop.