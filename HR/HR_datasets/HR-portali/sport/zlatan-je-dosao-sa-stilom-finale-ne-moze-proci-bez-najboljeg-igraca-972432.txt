Screenshot: Youtube FINALE Europske lige je u Stockholmu, glavnom gradu njegove domovine, a u dvoboju za trofej sastaju se Ajax, klub njegove mladosti i Manchester United, klub njegove starosti. Teren je nažalost siromašniji za njega i njegove čarolije, ali zbog svega navedenog nije bilo šanse da Zlatan Ibrahimović propusti ovakav spektakl, pa makar tamo došao "s jednom nogom". Kao što je poznato Ibra, ove sezone najbolji i najefikasniji igrač Uniteda, prije mjesec dana, na uzvratu četvrtfinala EL-a protiv Anderlechta, potrgao je ligamente koljena, što je značilo ne samo kraj sezone i barem polugodišnju pauzu, nego i vjerojatni kraj karijere. Ibrahimović će u listopadu, prije kraja oporavka od ozljede i operacije, napuniti 36 godina.  Ali sada je došao na Friends Arenu i to tako da ga je do mjesta na tribinama vodio kamiončić, na koji je Ibra preko poklopca motora prebacio ranjenu nogu. Jasno, s takvim prijevoznim sredstvom i u ovakvoj pozi, nije mogao proći nezamijećeno, pa su ga odmah u utrobi stadiona zaustavili obožavatelji i fotoreporteri.