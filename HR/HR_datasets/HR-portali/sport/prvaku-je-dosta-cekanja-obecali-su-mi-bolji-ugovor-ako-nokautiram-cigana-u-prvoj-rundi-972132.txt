Foto: Screenshot STIPE MIOČIĆ u ponedjeljak je gostovao u emisiji The MMA Hour Ariela Helwanija i progovorio o raznim zanimljivim temama vezanima za dvoboj protiv Juniora dos Santosa, ali i o nastavku karijere te odnosu s UFC-om. S obzirom na to da je UFC-ov prvak na konferenciji za medije nakon slavlja protiv Dos Santosa na UFC-u 211 najavio pauzu u karijeri, Helwanija je zanimalo što se “valja iza brda” i je li Miočić zadovoljan ugovorom u elitnoj promociji. "Bio je to težak kamp. Također sam prije meča razgovarao s čelnicima UFC-a. Bio sam ljut nakon posljednje borbe kada sam saznao da protivnik zarađuje više od mene. Riješili smo stvar, rekli su mi da ako nokautiram Dos Santosa u prvoj rundi, ponovno ćemo razgovarati. Ja sam svoj dio odradio", otkrio je Miočić objasnivši kako nije dobio ništa bolji ugovor nakon posljednjeg sastanka s UFC-om. "Nisam dobio ništa bolji ugovor nakon tog razgovora. Ali volim se boriti, zato sam prihvatio meč. Sada kada sam odradio svoj dio posla, očekujem novi razgovor". Upitan kada bi se mogao sastati s Danom Whiteom i pregovarati oko boljeg ugovora, Miočić je odgovorio da ne zna, no termin sastanka bi trebao biti uskoro. Stipe: Ne razmišljam o tome jesam li najbolji svih vremena, ja sam tu da se borim Nakon slavlja protiv Dos Santosa, mnogi MMA analitičari smatraju da je Hrvat jedan od najboljih teškaša u povijesti, a nerijetko je na vrhu te ljestvice. Miočić tvrdi da se ne opterećuje takvim natpisima, iako kaže da mu gode… "Ja ću se se i dalje boriti, nastavit ću pobjeđivati pa ćemo vidjeti", odgovara Stipe i dodaje: "Da, cijenim te pohvale, ali ja sam tu da se borim. Pobijedio sam neke dobre, snažne borce. Uvijek sam samo fokusiran na sljedećeg protivnika". Nezgodna ozljeda potkoljenice koju je pretrpio u dvoboju s Dos Santosom ipak nije tako ozbiljna kao što se u jednom trenutku mislilo. Miočić je prolongirao povratak u vatrogasnu postrojbu zbog bolova, ali desetak dana nakon UFC-a 211 situacija je puno bolja… "Noga je malo natučena. Nije ništa slomljeno i puno je bolje", rekao je Miočić. “Ngannou može pričati što god hoće” Posljednje Helwanijevo pitanje bilo je vezano za Francisa Ngannoua, Miočićeva kolegu koji je posljednjih dana jedini koji nije impresioniran onime što “Vatrogasac” pokazuje u oktogonu. No Miočić se na to previše ne obazire. Dapače, Ngannoua cijeni i poštuje… "On može pričati što god hoće, to je njegovo pravo. Uopće me nije zasmetalo", odgovorio je Stipe i dodaje: "Ngannou je dobar i čvrst borac. Izgleda odlično". Prema Miočićevim riječima sljedeća obrana naslova bit će u kasnu jesen, a o mjestu održavanja nije htio špekulirati…