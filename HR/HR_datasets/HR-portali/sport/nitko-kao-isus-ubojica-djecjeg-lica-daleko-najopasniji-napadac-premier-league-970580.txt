Foto: Getty Images / Guliver Image GOLOM i asistencijom za pobjedu Cityja (3:1) nad WBA, došao je do fantastičnog prosjeka od zgoditka ili dodavanja svake 62 minute, po čemu je najubojitiji napadač Premier League.  Brazilski mulac spektakularno ismijao glasovito razdoblje privikavanja na engleski nogomet i život Sve to uspjelo je babyfaceu koji je spektakularno ismijao glasovito razdoblje privikavanja na engleski nogomet i život. Jer tamo je stigao prije manje od četiri mjeseca, kao 19-godišnjak iz Brazila i to u vrijeme velike krize Manchester Cityja. Ronaldinho ga je proglasio nasljednikom Nakon manje od jedne polusezone, čini se da Ronaldinho nije pretjerao kada ga je nedavno proglasio nasljednikom. Ali prisjetimo se u kako je nepovoljnim okolnostima došao u City krajem siječnja. Guardiola je izgubio dvije od tri zadnje utakmice, Sergio Aguero zabio je pet golova u zadnjih 17, a ključni kreativci Kevin De Bruyne i Raheem Sterling nisu bili u formi.  Isus postao spasitelj potonulog Cityja I tom trenutku u klub dolazi mladi napadač Gabriel Jesus, još prošlog ljeta plaćen Palmeirasu 33 milijuna eura, ali je u slavnom brazilskom klubu ostao kako bi ga vodio do prvog naslova nakon '94. Zbog svega navedenog, nije imao vremena za adaptaciju i upoznavanje nove kulture. Guardiola ga je odmah postavio u igru, ne zbog njegove potrebe za stalnim rotacijama, nego jer je bio očajan. Bačen u vatru, Jesus nije izgorio, nego se spektakularno iskalio. Pep Guardiola poznat je po tome da se nemilosrdno rješava nedodirljivih velikana klubova u koje dolazi, mijenjajući ih mlađim, potentnijim i gladnijim igračima u usponu. Guardiola se zbog njega odrekao golgeterske legende Cityja Upravo to se dogodilo Sergiju Agueru kojem je dolaskom ubojice dječjeg lica i Isusova imena malo značilo što je jedan od najboljih nogometaša u povijesti kluba. Morao je na klupu kako bi napravio mjesta za devet godina mlađeg Gabriela koji je postao jedini napadač u Pepovu sustavu 4-1-4-1. Dobio je samo osam minuta u debiju u Premier League i to mu je bilo dovoljno da zabije gol u derbiju protiv Tottenhama (2:2), ali mu je zgoditak poništen. Zatim je prvu utakmicu koju je igrao od početka, u četvrtom kolu FA Kupa kod Crystal Palacea (3:0), iskoristio za asistenciju Sterlingu. Bilić se može hvaliti da je njemu prvom zabio u Engleskoj Konačno, debi kao prvotimac u Premier League, samo deset dana od dolaska u Englesku, iskoristio je za uništavanje Bilićeva West Hama. U pobjedi 4:0 bio je najbolji igrač, asistent za prvi gol De Bruyneu i strijelac trećeg za potvrdu trijumfa u Londonu, u kojem je zabio prvi zgoditak za City.   Samo četiri dana kasnije, City je dramatično pobijedio Swansea (2:1) u 24. kolu Premier League, a junak je opet bio Gabriel Jesus. Velški klub mjesecima se činio kao sigurni putnik u drugu ligu, ali se od početka ove godine preporodio i pobijedio tri od četiri prvenstvene utakmice.   Kun je mrtav, živio Gabriel Time je uzletio iz zone ispadanja u zonu spasa, a pri strelovitom usponu momčadi predvođene sjajnim veznjakom Gylfijem Sigurdssonom, ključne su bile pobjede kod Palacea i Liverpoola, pa City nikako nije mogao računati na lagane bodove protiv suparnika, iako je imao prednost domaćeg terena i bio 12 mjesta više na tablici. Gabriel Jesus nije se zamarao ničim od navedenog, nego je već u 11. minuti pokupio loptu koju je Sterling pogrešno dodao braničima gostiju i zabio za vodstvo Cityja.  Ali deset minuta prije kraja Sigurdsson, majstor za golove iz daljine, zabija upravo jedan takav za 1:1. Senzacija, odnosno još jedan veliki kiks Pepova Cityja bio je na pomolu, a Katalonac je u igru ubacio i drugog napadača Aguera kako bi ulovio gol za pobjedu.  U trećoj, od četiri minute sudačke nadoknade, David Silva centrirao je pred gol, Gabriel Jesus puca glavom, ali Fabianski brani. Lopta se odbija do mladog Brazilca koji sada zabija nogom. 53 tisuće navijača na Etihadu slavilo je Jesusa i pobjedu koju je donio i više se nitko nije pitao zašto je Aguero, golgeterska legenda kluba, na klupi. Koliko znači Cityju vidjelo se dok ga nije bilo: Ispali su iz Lige prvaka i Kupa, a u prvenstvu zamalo ostali bez mjesta koje vodi u LP Gabriel Jesus izgleda još mlađi nego što zaista je, ali u samo tjedan dana i trima nastupima za Manchester City, pokazao je zašto je najbolji klub Ujedinjenih Arapskih Emirata platio bogatstvo za brazilskog tinejdžera. Koliko Gabriel znači Cityju, pokazalo se u iduća dva i pol mjeseca, kada zbog ozljede metatarzalne kosti u stopalu nije igrao. Klub je za to vrijeme ispao od Arsenala u FA Kupu i Monaca u Ligi prvaka, jer Guardiola nije imao s kim odgovoriti Alexisu i Mbappeu. Bez Jesusa u Premier League, a počeo mu je visiti i plasman u Ligu prvaka, jer u sedam utakmica bez novog brazilskog heroja, City je uspio doći do samo tri pobjede. Konačni povratak nakon ozljede Jesus je proslavio u velikom stilu; golom na samom kraju utakmice kod Middlesbrougha. City je dotad gubio 1:2 kod već prežaljenog drugoligaša, ali Jesus je spasio bod. Od ljeta do danas: Vodio Palmeiras do povijesnog naslova, debitirao za Brazil i zabija u svakoj utakmici kvalifikacija za SP te spasio sezonu Cityju Prosjek od gola i(li) asistencije svakih sat vremena, nastavio je održavati i u trima idućim utakmicama: namjestio je zgoditak protiv Palacea (5:0), postigao pobjednički protiv Leicestera (2:1), a u sinoćnoj pobjedi protiv West Broma po jedan gol je zabio i namjestio.  Gabriel Jesus nije ove sezone golgeterske i asistentske podvige rezervirao samo za Palmeiras i City. Nakon što je osvojio zlato na Olimpijskim igrama u Riju, debitirao je za seniorsku reprezentaciju i u četirima utakmicama kvalifikacija za SP postigao pet golova, a za tri asistirao. Bajka je počela u paklu favele, gdje je po cijele dana loptu nabijao dječak toliko siromašan da nije imao novca za bus, pa je do treninga hodao satima Nevjerojatan učinak tako mladog, mladolikog i krhkog dječaka koji je poput prethodnika Ronaldinha vječno nasmijan jer se kao i slavni sunarodnjak nogometa igra, ima korijene u teškoj bijedi sirotinjskih slamova Sao Paula. "Odrasli smo zajedno u faveli Jarim Peri. Igrali smo nogomet tijekom cijelog dana. Susjedi su ponekad zvali policiju da nas skloni s ulice. No Jesus je odrastao s loptom. Igrao je ispred kuće, u školi... Jednostavno, od malih nogu bio je veliki talent. Također, nikada nije volio gubiti", rekao je njegov prijatelj iz djetinjstva Rodolfo Augusto. Njegov prvi trener Jose Mamede dodaje: "Jesus je kao dječak bio vrlo siromašan. Nije imao novca za autobusnu kartu, pa je morao hodati nekoliko sati kako bi stigao na trening. Bez obzira na to, uvijek je dolazio prvi na trening, a ostao bi posljednji. Odmah je pokazao veliki talent i brzo postao kapetan momčadi. Teška financijska situacija kod kuće nikad se nije mogla osjetiti kod njega dok igra nogomet. Jednostavno, uvijek je uživao u tome."