Danas je u Zagrebu održana konferencija za medije povodom Football Festa, velikog i jedinstvenog nogometnog događaja koji će se od 27. do 30. listopada održati u tri paviljona (9, 10a i 11a) i Kongresnoj dvorani Zagrebačkog Velesajma. Na konferenciji za medije sudjelovali su ambasador Football Festa, proslavljeni hrvatski reprezentativac Dario Šimić te idejni začetnik i voditelj projekta Alan Balen. - Događaji poput Football Festa velika su stvar ne samo za Hrvatsku, već i za sve države u regiji. Ovaj dio Europe nikada nije imao problema s kvalitetnim nogometašima i talentiranim klincima. Međutim, nogomet nam za Zapadnom Europom još uvijek zaostaje u poslovnom segmentu. Stoga, Football Fest je jedna odlična priča koja će spojiti sve koji su na bilo koji način povezani s nogometom, bilo da se radi o nogometnim klubovima, proizvođačima sportske opreme, trenerima ili, pak, običnim zaljubljenicima u najvažniju sporednu stvar na svijetu. Drago mi je što sudjelujem na ovakvom događaju i što sam dobio čast biti njegov ambasador - rekao je Šimić. Football Fest sastoji se od konferencijskog, sajamskog i zabavnog dijela. Na više od 3500 kvadratnih metara izložbenog prostora izlagači će predstaviti svoje proizvode, usluge i ideje, a zamišljena je i velika zabavna zona u kojoj je postavljen raznovrsni zabavni nogometni sadržaj koji, organizatori ističu, neće ostaviti ravnodušnim nikoga. - Za svega dva dana u Zagrebu počinje nogometna ludnica. Za prvu godinu veliki smo naglasak stavili na zabavu i stvorili smo svojevrsni nogometni zabavni park, do sada neviđen u Hrvatskoj i na ovim prostorima. Posjetitelji će imati priliku zaigrati bubble football, Playstation Virtual Reality, stolni i mali nogomet i još mnogo toga i to sve besplatno, za cijenu sajamske ulaznice. Uz sve to, posjetitelje vodimo na najveću nogometnu utakmicu na svijetu – El Clasico. Na konferenciju smo doveli najjača imena iz nogometne industrije, među kojima su ljudi iz UEFA-e, Madrida i Barcelone. Očekujemo da Zagreb u ova četiri dana postane nogometni centar Europe i da svi koji vole nogomet dođu na Zagrebački Velesajam - rekao je Balen, idejni začetnik i voditelj Football Festa. Cijena dnevne ulaznice je 20 kuna, a postoji mogućnost kupnje sajamske ulaznice (50 kn) za sva četiri dana do srijede 26.10. putem online narudžbe. Za sve posjetitelje Football Festa, koji na festival dolaze vlakom, organizatori su osigurali 40% popusta na povratnu kartu HŽ-a uz predočenje sajamske ulaznice. Vrata Football Festa svaki dan otvaraju se u 10 sati, a zatvaraju u 21 sat čime se omogućava svim zainteresiranima da se i nakon radnog dana zabave na Zagrebačkom velesajmu (ulaz kod restorana Gastro Globus) 