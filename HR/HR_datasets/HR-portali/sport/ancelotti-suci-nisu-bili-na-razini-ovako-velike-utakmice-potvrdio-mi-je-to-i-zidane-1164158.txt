Real Madrid slavio je u spektakularnom četvrtfinalu Lige prvaka protiv Bayerna (2:1 i 4:2), a trener kraljevskog kluba, Zinedine Zidane, naglasio je kako je njegova momčad imala mnogo sreće. – Igrali smo protiv vrhunske momčadi. Nije nam bilo lako, ali imali smo i puno sreće. Sretan sam što u momčadi imam Cristiana Ronalda – istaknuo je francuski stručnjak. Njegov kolega na klupi Bayerna, Carlo Ancelotti, bio je pak ljutit na mađarske suce predvođene Viktorom Kassaijem. – Ponosan sam na svoje igrače, dali su doista sve od sebe. Sve je bilo kako treba – osim suđenja. Šteta, u suprotnom bi ovo bila savršena nogometna večer. Ne mislim da je Real imao utjecaja na suce, oni su jednostavno griješili – rekao je Ancelotti i dodao: – Nikada nisam bio zagovornik videotehnologije, ali ova utakmica promijenila je moje mišljenje. Ne može se o polufinalu Lige prvaka odlučivati na ovakav način. Razgovarao je nakon utakmice s trenerom Reala. – Zidane se složio sa mnom da suđenje nikako nije bilo na razini ove utakmice. To se ne smije događati na utakmicama ove razine, vjerujem da će se videotehnologija uvesti što prije – zaključio je Ancelotti. A bijes nije mogao sakriti Čileanac Arturo Vidal koji je u 84. minuti morao napustiti igru zbog neopravdano dosuđenog drugog žutog kartona. On i još dva njegova suigrača, Thiago Alcantara i Robert Lewandowski, pravdu su željeli nakon utakmice potražiti u sudačkoj svlačionici pa je čak morala intervenirati policija. – Ovo je krađa, ovakve se stvari ne smiju događati u Ligi prvaka. Osjećali smo da možemo proći dalje i sada smo užasno ljutiti jer pobjednika je odlučio sudac. Napravio je nevjerojatno puno pogrešaka i izbacio nas iz Lige prvaka. Teško je prihvatiti poraz nakon svega što se dogodilo. Utakmica je bila puna tempa, odlična, ali pokvario ju je sudac – govorio je Vidal. >>Sudac Kassai tragičnom je predstavom istaknuo kandidaturu za suđenje derbija Lokomotive i Dinama >>Hit na internetu: Pogledajte majstoriju kojom je Ribery nadmudrio Modrića 