FIBA i NBA liga postigli su dogovor oko nastupanja NBA igrača u FIBA-inim natjecanjima. Naime, košarkaši iz najjače lige svijeta igrat će za svoje reprezentacije samo na najvećim FIBA-inim natjecanjima, ali nije naglašeno o kojim "najvećim" natjecanjima je riječ. Jasno je i da reprezentacije u kvalifikacijama za Svjetsko prvenstvo neće moći računati na svoje najbolje igrače. Tako će Amerikanci, koji moraju u kvalifikacije iako su branitelji naslova, igrati s košarkašima iz NBA razvojne lige ili s Amerikancima koji nastupaju u Europi. Dosad je bio dogovor da NBA klubovi ne mogu zabraniti svojim igračima nastupe, međutim često su im savjetovali da ne igraju za reprezentaciju već da se tijekom ljeta posvete pripremama za sljedeću NBA sezonu.  Sljedeće Svjetsko prvenstvo imat će 32 reprezentacije, a u kvalifikacijama će sudjelovati 80 reprezentacija, među kojima i Hrvatska.  Svjetsko prvenstvo počinje 31. kolovoza 2019. godine, a po novom sustavu kvalifikacija utakmice će se igrati usred sezone i Europa će imati 12 mjesta. Ovaj dogovor FIBA-e i NBA lige predstavlja problem Hrvatskoj koja iz sezone u sezonu ima sve više igrača u NBA ligi, a prema novom dogovoru Svjetsko prvenstvo morala bi izboriti bez najboljih igrača poput Darija Šarića i Bojana Bogdanovića.