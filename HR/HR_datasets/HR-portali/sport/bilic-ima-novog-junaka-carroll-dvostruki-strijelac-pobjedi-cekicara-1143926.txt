Slaven Bilić ponovno ima razloga za slavlje, a njegov junak se zove - Andy Carroll. U 22. kolu engleske lige West Ham je u gostima pobijedio Middlesbrough sa 3:1. Čekićari su poveli u 9. minuti pogotkom Carrolla, a 18 minuta kasnije izjednačio je Stuani. Prednost gostima ponovno je donio Carroll dvije minute prije odlaska na odmor, a točku na 'i' stavio je Calleri u petoj minuti sudačkog produžetka. Jose Mourinho i njegovi crveni vragovi izbjegli su poraz kod Stokea. Naime, Manchester United je autogolom Mate u 19. minuti gubio sa 0:1 čitavu utakmicu, a onda je u četvrtoj minuti sudačke nadoknade Rooney zabio za 1:1. Napadač Manchester Uniteda Wayne Rooney u subotu je postao najbolji strijelac u povijesti kluba s Old Trafforda sa 250 golova u službenim utakmicama.   Rooney je do 250. gola stigao u 546. utakmici, dok je Charltonu za 249 golova bilo potrebno 758 utakmica. Crveni vragovi nastavili su niz od 17 utakmica bez poraza. Utakmica Bournemoutha i Watforda završila je 2:2. Gosti su dvaput vodili pogocima Kabaselea (24) i Deeneya (64), a domaćin se oba puta vratio, strijelci su bili King (48) i Afobe (82). Everton je do tri boda na gostovanju kod Crystal Palacea (1:0) stigao pogotkom Colemana u 87. minuti. WBA je kod kuće pobijedio Sunderland sa 2:0, strijelci su bili Fletcher (30) i Brunt (36).  Za senzaciju dana pobrinuo se Swansea. Do danas posljednjeplasirana momčad lige na Anfieldu je pobijedila Liverpool sa 3:2. Velška je momčad s tri boda prepustila fenjer Sunderlandu. Domaće navijače šokirao je Llorente u 48. minuti, a četiri minute kasnije Španjolac je zabio za 0:2. Liverpoolov je izjednačio s dva pogotka Brazilca Firmina (55. i 69.), a pobjedu gostima donio je Islanđanin Sigurdsson u 74. minuti.  Dejan Lovren je igrao cijelu utakmicu za Liverpool.