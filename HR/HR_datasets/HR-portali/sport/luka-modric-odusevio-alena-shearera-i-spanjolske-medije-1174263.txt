Ako je kojim slučajem u pripremi Modrićeva autobiografija, teško da bi mu u Hrvatskoj netko zamjerio ‘posudbu’ naslova životne priče boksačkog šampiona Muhameda Alija: ‘Ja, najveći.’ Bobanu, Šukeru i Prosinečkom vjerojatno ne bi baš leglo, ali zadarski velemajstor lakoćom bi ih razoružao: - Dečki, ja imam tri Lige prvaka, jednako kao i vas trojica - zajedno! Ime Luke Modrića od sinoć je još jače utisnuto u bogatu Realovu povijest, budući da je naš reprezentativac sezonu okončao s dvostrukom krunom, španjolskim i europskim naslovom, ali ovaj njegov niz, čak tri titule Lige prvaka u četiri godine, nezamislivo je sportsko dostignuće. No, tu nije kraj: Luka je od sinoć dio jedne od najznamenitijih generacija europskog nogometa, budući da je Real Madrid prvi obranio naslov u Ligi prvaka, odnosno prvi nakon Milana (1989., 1990.), u u tadašnjem Kupu prvaka. Igrač koji vuče momčad Modrićev doprinos u finalu bio je, već po običaju, nemjerljiv. Prvi do heroja Cristiana Ronalda. Ovako je Lukinu izvedbu u recenzirao komentator BBC-a Alan Shearer. - Luka je bio nevjerojatan! Način na koji je kontrolirao tempo igre, posebno u drugom dijelu, zadivljujući je. To je igrač koji nepogrešivo dijeli paseve i lakoćom stvara višak. Modrić je igrač koji vuče svoju momčad, u potpunosti dominirajući sredinom terena - fascinirano je pripovijedao Shaerer s lica mjesta. Izvjestitelj španjolskog Asa iz Cardiffa sve je rekao ovom rečenicom: - Luka Modrić, profesor za sve! Kao vrhunac Lukinoga nadahnuća stigla je briljantna asistencija u 64. minuti za neumoljivoga Cristiana Ronalda. Ipak, brzina niti jednoga Lukinoga sprinta u Cardiffu ne može se mjeriti s raketnim uletavanjem u teren njegovoga razdraganoga oca Stipe Modrića. Osim ako to nije bio Stipin brat blizanac Željko, Lukin stric. Bjesomučni lovac na rekorde Cristiano Ronaldo čarobnu je večer u Cardiffu zaključio svojim šestotim pogotkom u karijeri, odnosno 105. u Ligi prvaka. - Ovo je bila spektakularna utakmica, presretan sam što smo sezonu zaključili osvajanjem španjolskog prvenstva i Lige prvaka. Evo, opet smo srušili neke rekorde. Prvi smo obranili naslov osvajača Lige prvaka, a ja sam prvi u povijesti dva puta zaredom bio najbolji strijelac ovog natjecanja. Što sam mogao više poželjeti? - kazao je je Cristiano Ronaldo i dodao: - Želim izvući što više nezaboravnih uspomena iz ove noći, a onda se pripremiti za reprezentativnu utakmicu Portugala. Još jedna Zlatna lopta? Vidjet ćemo... Real Madrid, kao nitko nikada ranije, demolirao je Juventus u furioznom drugom poluvremenu, razotkrivši sve slabosti Allegrijevih veterana. Stara, ocvala i pogrbljena Dama imala je u finalu prosjek godina čak 30 godina i 336 dana, što je druga najstarija momčad ikada u završnoj utakmici Lige prvaka. Razočaranje Buffona I sve vrijedno što je Juventus demonstrirao u finalu stane u dvije riječi: Mario Mandžukić. Taj spektakularni pogodak, šutem preko glave (nisu to bile škarice) u 27. minuti pamtit će se kao jedan od najljepših pogodaka u finalima ovoga natjecanja, trenutak čiste magije u izvedbi našeg genijalnog golgetera. Mandžina akrobacija uz bok je toliko opjevanoj Madjerovoj peti iz 1987. i Zidaneovom voleju iz 2002. godine... I Mandžukić je naš rekorder, kao jedini Hrvat koji je zabio u dva finala, ali slaba je ovo utjeha za Marija, kao člana najvećega gubitnika u povijesti Kupa i Lige prvaka, sa čak sedam izgubljenih finala. Samo Gianluigi Buffon izgubio ih je - tri. - Razočarani smo. Igrali smo vrlo dobro u prvom poluvremenu i bili smo uvjereni da s takvom igrom možemo parirati Realu. Ne mogu objasniti što se s našom igrom dogodilo u drugom poluvremenu - kazao je utučeni Buffon, legenda europskog nogometa. Realov heroj je i očito vrsni strateg Zinedine Zidane, koji je u nepune dvije sezone osvojio čak pet trofeja: dva europska, jedan svjetski i španjolski naslov, te Uefin Superkup. - Iza ovog velikog rezultata je jako puno našeg rada, ali i visoka kvaliteta ove momčadi. Sretan sam i ponosan što mogu biti dio ovakvoga kluba, što mogu biti trener Real Madrida. Ovaj osjećaj kroz koji prolazimo proteklih dana je veličanstven - rekao je Zinedine Zidane. Novinari su ga odmah pitali i je li on najbolji trener na svijetu... - Ne, ne, nemojte me na to navlačiti. Nisam - uzvratio je skromni Zidane, kojega ovoga ljeta u europskom Superkupu čeka sraz s Manchester Unitedom, a u španjolskom Superkupu s - Barcelonom.