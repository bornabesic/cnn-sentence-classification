Nije se dugo čekala Ronaldova reakcija na Messijevih 500. Deset dana nakon epskoga Clasica u Madridu, u kojemu je argentinski izvanzemaljac u naletu najvećega nadahnuća demonstrirao svu svoju genijalnost, Cristiano Ronaldo zadivio je svijet “streljanom” protiv Atletica u polufinalu Lige prvaka. Trajat će još četiri godine Pazite, Portugalac zabija kao na traci, razgrće i gazi sve pred sobom i niže rekord za rekordom, a u veljači je zagazio u 33. godinu, što njegove izvedbe čini još izuzetnijima. Za usporedbu, Eric Cantona, Patrick Kluivert, George Best, Marco van Basten ili Michel Platini u toj su dobi već bili umirovljenici, dok portugalski snagator u ‘sudačkoj nadoknadi’ karijere izgleda zastrašujuće moćno. Ima ugovor s Real Madridom do 2021. i, budite sigurni, s onakvom gladijatorskom muskulaturom, nepresušnom energijom i pohlepom za golovima, Ronaldo će sigurno trajati još najmanje četiri godine. No ulazi li taj nezasitni portugalski lovac na rekorde u kremu svjetskoga nogometa, među najbolje protagoniste u povijesti, u društvo Pelea, Maradone i Messija? Zvonimir Magdić (87), živa enciklopedija svjetskoga nogometa, novinarski akademik i posljednji nogometni romantičar, tvrdi kako je famozni Ronaldo ipak – samo jedan od... – Volim ga, ali fali mu puno toga – uzdiše Amigo vječito preplavljen nostalgijom za starim majstorima. Zabija strahovito Što to nedostaje Ronaldu, Amigo? – Ima visoku individualnost, zabija strahovito, no nije u rangu Messija, još manje Di Stefana, najkompletnijega nogometaša u povijesti, jedinoga dosad koji je igrao od gola do gola; mogao je braniti, kreirati i s lakoćom zabijati. Njega ‘izoliram’ od svih ostalih. Eh, Ronaldo... Znate, rijetki su nogometaši koji mogu postići visoke i niske tonove, basove, to nije lako. Ronaldo s lakoćom postiže gornje tonove, puca i zabija neumoljivo. Ali nema dribling, nije u stanju poslagati suparnike na kup, kod njega ne možete vidjeti rolanje. I, pazite, vrhunski svjetski igrač koji pretendira biti među najvećima u povijesti ne smije dati krivu loptu, ne-smi-je! A njemu se to za vrijeme utakmice dogodi više puta. I još nešto; kakav je to najbolji igrač na svijetu koji u Zagrebu, protiv Dinama, nije taknuo loptu? – pita se Magdić koji i Messiju kao minus uzima nekontrolirano zabijanje u suparnika. – Znate što Messi nema? Loptu prema natrag. Prva lopta uvijek mora ići prema natrag jer samo tako ćeš vidjeti što se događa naprijed. Kako vidite Luku Modrića? – Fantastičan je! On je najbolji ‘centrocampista’ na svijetu i da tako, kao u Realu, igra za Hrvatsku, mi bismo svakoga pobijedili s 5:0! Što bi Brazil i Argentina dali da imaju takvoga igrača! E sad, Luki često nedostaje odlučnosti, možda i hrabrosti; on mora češće preuzimati odgovornost, pucati, zabijati golove, kao što to u Barceloni čini Rakitić. Znate što gomila hoće, ona hoće gol, a veliki nogometaši pamte se samo po golovima – zaključio je uvijek polemični nogometni doajen Zvonimir Magdić. Portugalac u lovu na Seedorfa Osvoji li naslov europskog prvaka i ove godine, Cristiano Ronaldo dostići će rekord legendarnoga Nizozemca Clarencea Seedorfa, jedinoga nogometaša koji je čak četiri puta zagrlio ‘ušati’ pehar, i to s tri kluba: Ajaxom (1995.), Real Madridom (1998.) i Milanom (2003., 2007.). Ronaldo je, podsjetimo, bio prvak Europe s Manchester Unitedom 2008. godine te s Real Madridom 2014. i 2016. godine. Kapetan hrvatske nogometne reprezentacije Luka Modrić lovi pak svoj treći europski naslov i može se 3. lipnja u Cardiffu priključiti doista biranom društvu trostrukih osvajača, Samuelu Eto’ou, Fernandu Hierru, Andresu Iniesti, Ikeru Casillasu, Paolu Maldiniju, Fernandu Morientesu, Carlesu Puyolu, Raulu, Robertu Carlosu i Victoru Valdesu.  