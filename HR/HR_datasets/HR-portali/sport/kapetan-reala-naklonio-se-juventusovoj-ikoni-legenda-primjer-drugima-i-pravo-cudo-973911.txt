Foto: Guliver Image/Getty Images U SUBOTU će veći dio nogometnog svijeta za Juventus navijati zbog Gianluigija Buffona. Naime, legendarni vratar uskoro bi mogao završiti karijeru, veliku karijeru u kojoj nije osvojio Ligu prvaka. Priliku za to ima u subotu u Cardiffu protiv branitelja naslova Reala, kluba s najviše europskih naslova i kluba koji lovi povijest jer ima priliku postati prvi koji je u Ligi prvaka obranio naslov. Bit će to okršaj najbolje obrane Europe (ma što Luka Modrić pričao) i jedinog napada koji je u svakoj utakmici ove sezone zabio barem gol.  U najavi utakmice Realov kapetan Sergio Ramos upravo je Buffona izdvojio kao jednog od nogometaša koji treba biti idol mladima. "Buffon je nogometna legenda i pamtit ćemo ga kao jednog od najboljih vratara svih vremena", rekao je Ramos od kojeg će Buffon posebno strahovati. Naime, poznato je da kako je Španjolac odlučio mnoge velike utakmice, a Buffon je ove sezone dva od ukupno tri primljena gola u Ligi prvaka primio nakon kornera. "Gigi je primjer svima koji žele živjeti ovaj sport i osjetiti ga. Čovjek koji nam iz dana u dan pokazuje da ne postoje granice. Čudo", nahvalio je Ramos 39-godišnjeg vratara.