Još od vremena legendarnoga Alena Bokšića u Laziju jedan talijanski prvoligaš iz gornjega doma nije toliko ovisio o pogocima nekoga hrvatskoga centarfora. Raspucani dečko iz Solina (rodnoga grada Branka Cikatića, Ivice Dukana, Joška Jeličića, Ivana Kljakovića Gašpića...) Nikola Kalinić (29) na poseban način obilježava ovu Fiorentininu sezonu i, po svemu što je demonstrirao u posljednjih osam mjeseci, on je uz Modrića i Perišića najdojmljivija figura hrvatskog nogometa. Ne samo što se ove sezone učvrstio na poziciji uvjerljivo najboljega hrvatskog strijelca u Europskoj ligi s 13 pogodaka (drugi je Petrić sa 7), nego je, opet s 13 pogodaka, izjednačio učinak najefikasnijih Hrvata u jednoj sezoni talijanske lige. Uz Nikolu, to su Igor Budan u dresu Parme u sezoni 2006./2007. te Goran Vlaović u dresu Padove u sezoni 1995./1996. – Sjećam ga se kad je kao mlad igrač došao u reprezentaciju, zajedno s Mandžukićem. Mario je pokazivao glad za golovima, personality, bio je izdržljiv, uporan, dok je Nikola, tada igrač Hajduka, imao fini osjećaj za gol, ali možda koju kilu viška, nije bio tako pokretljiv, okretan. No danas je to vrhunska, moderna prva špica sa svim karakteristikama koje napadač treba imati. Rastao je stepenicu po stepenicu i baš mi je drago da je dostigao moj učinak – kazao nam je Igor Budan (36), bivši napadač Venezije, Empolija, Palerma, Ancone, Atalante, Ascolija, Parme i Cesene. Naučio se nositi s pritiskom U Seriji A, ligi jakih obrana, nikada nije lako zabiti dvoznamenkasti broj golova? – Kad vidimo rezultat 7:1, onda možda slika jakih obrana malo blijedi. Ali, talijanska liga je specifična po svojim zahtjevima. Ovdje je psihološki pritisak na igrača veći nego u nekim drugim ligama. Posebna je kultura pripreme za utakmicu, od ponedjeljka do nedjelje, pa kad je poraz, onda je pogreb, a pobjeda nosi veliku euforiju. Treba se znati nositi s takvim pritiskom javnosti, golemim očekivanjima navijača. Utoliko Nikolin učinak još dobiva na vrijednosti – nastavlja Budan. Nikola Kalinić sedmoplasirani je strijelac ove sezone u Italiji. Odigrao je 2017 prvenstvenih minuta i postiže pogotke u prosjeku svakih 155 minuta. Od 51 udarca prema vratima, 63 posto šalje u okvir, po čemu je precizniji, primjerice, od mnogo razvikanijih centarfora poput Higuaina (58%), Džeke (51%), Icardija (39%), čak i od prvog strijelca lige, čudesnoga Belottija iz Torina (56%). Dopustili smo si i usporedbu Kalinićeva učinka u Italiji ove sezone s Mandžukićevim. I opet su brojke na strani igrača Fiorentine, što je i razumljivo jer Mandžo, tek sedmerostruki strijelac u cijeloj sezoni, ima konkurenciju u nedodirljivom Higuainu. Pa i unatoč tom hendikepu, Marijeve recenzije u ovoj sezoni su vrhunske. Hoće li prestići Mandžu? Mandžo je, usto, još od vremena Šukera i Peternaca (24 gola za Sevillu, odnosno 23 za Valladolid) najubojitiji hrvatski strijelac u jednoj sezoni lige petice, s 18 pogodaka u dresu Bayerna. Kalinić ima još deset kola da dostigne taj učinak. A je li Nikola Kalinić zaslužio protiv Ukrajine biti u prvih 11, kao prva špica Hrvatske, pitamo Budana. – Mandžukić se ove sezone podredio trenerovim zahtjevima u Juventusu i igrao lijevo krilo. Ako su odnosi unutar reprezentacije normalni, a vjerujem da jesu, ako su se igrači spremni prilagođavati za dobrobit momčad, onda u prvih 11 svakako ima mjesta za obojicu. Izbornik sigurno sve prati i sve vidi i znat će vrednovati svačiji učinak. Za mene igrač koji ima ovakav učinak u Italiji kao Kalinić ne bi trebao biti upitan za poziciju u reprezentaciji – zaključio je Budan. Zanimljivo, Nikola Kalinić u dresu reprezentacije u 34 nastupa samo je dva puta odigrao cijelu utakmicu, oba puta kod izbornika Ante Čačića, protiv Moldavije i protiv Španjolske na Europskom nogometnom prvenstvu, kada je i zabio pogodak za 1:1. No u sljedeća četiri nastupa (Portugal, Turska, Kosovo, Finska) dobio je kod Čačića ukupno samo 77 minuta. Top 10 strijelaca: Igor Budan 44 pogotka Alen Bokšić 35 Nikola Kalinić 25 Zvonimir Boban 23 Saša Bjelanović 22 Mario Stanić 20 Milan Rapaić 19 Goran Vlaović 18 Davor Vugrinec 18 Igor Tudor 17 >>Za više sporta posjetite našu Facebook stranicu Večernji list - Sport 