Nije prvi put u povijesti da su se sport i strah susreli na istom mjestu. Uz postavljene eksplozivne naprave uz autobus koji je nogometaše Borussije iz Dortmunda trebao odvesti na stadion uoči utakmice četvrtfinala Lige prvaka protiv francuskog Monaca, postojalo je i pismo koje je napadač ostavio. Tko god to bio, nema dvojbe da je poseban efekt izazvan te da je netko i nogometu želio poslati posebno upozorenje. I to protagonistima, igračima, što daje dodatni značaj cijelom slučaju. I to ne bilo gdje, nego u Dortmundu, gdje na stadion uvijek dolazi 80 tisuća gledatelja, gdje je navijačka atmosfera fantastična. Gdje se nogomet obožava, gdje se on voli, slavi i veliča. Baš tu su odlučili poslati poruku da su nogomet i sport samo jedan od segmenata svakodnevnog života. Da nije imun na prijetnje. Naime, u istoj zemlji se 1972. godine dogodio “Crni rujan”. Bila je to teroristička akcija u kojoj su napadnuti, ali i ubijeni izraelski sportaši koji su nastupali na Olimpijskim igrama u Münchenu. Naravno, bila je riječ o Palestincima koji su se željeli osvetiti Izraelcima zbog svega što se do tada događalo u odnosima između Izraela i Palestine. Nažalost, ni danas ta priča nije gotova, a posljednjih se godina otvorilo mnogo novih frontova. U nešto više od godinu dana, strah i smrt u obliku napada na trgovima, u restoranima, na božićnim sajmovima postali su svjetska svakodnevica, pa kada se nešto slično dogodi u Siriji, onda je to jako daleko, ali kada se dogodi u srcu Starog kontinenta, onda nas sve zajedno to nekako senzibilizira. Iako je to sve, naravno, povezano. Kad eksplodira naprava uoči Lige prvaka, najjačeg, najprestižnijeg klupskog nogometnog natjecanja, onda to ima i posebnu težinu. Po obliku napada, vidljivo je da se želio posijati strah. Jer da je netko mislio učiniti nešto još strašnije, svakako bi to i učinio. Mnogo se pričalo o strahu od terorizma uoči Europskog nogometnog prvenstva 2016. godine u Francuskoj. Puno je novca uloženo, izrađene su studije, po zemlji Gala krstarile su najbolje antiterorističke skupine svijeta. Na sreću, ništa se nije dogodilo i kao da se u nogometnom svijetu sve nekako zaboravilo, kao da su ljudi koji odlaze na utakmice, a i sportaši, bili posve sigurni i spokojni. Nažalost, svi zajedno živimo u jednom posebno nesigurnom vremenu, a očito je da od svega toga nije i neće biti izuzet ni nogomet.  >> Policija potvrdila da je Bartra teže ozlijeđen, završio je na operaciji! 