Inter je u posljednjem kolu Serie A razbio Udinese na Giuseppe Meazzi 5-2 uz golove sve trojice hrvatskih nogometaša u ta dva kluba. Ivan Perišić zabio je jednom i asistirao dvaput, jedan gol dodao je i Marcelo Brozović, dok je Andrija Balić zabio počasni gol za goste, svoj prvi u dresu Udinesea u četvrtom nastupu. Éder je doveo "nerazzurre" u vodstvo u petoj minuti, a Perišić je na dodavanje upravo Édera iz blizine pogodio za 2-0 u 18. minuti. Bio mu je to 11. gol sezone u Serie A. Perišić je u 36. minuti krasno poslužio sunarodnjaka Brozovića koji je zabio i treći gol za Inter. U nastavku je prvo Éder na drugu Perišićevu asistenciju zabio svoj drugi gol, a obraz je gostima krasnim volejem s 20-ak metara 14 minuta prije kraja spasio Andrija Balić. Samo dvije minute potom Gabriele Angella autogolom je donio i peti gol Interu, a konačan rezultat postavio je Duván Zapata u drugoj minuti sudačke nadoknade. Crotone se spasio od ispadanja domaćom pobjedom nad Laziom 3-1, a u Serie B seli Empoli koji je izgubio od već otpisanog Palerma 2-1 na Siciliji. Josip Posavec nije branio za domaćine. Fiorentina je remizirala 2-2 s Pescarom. Sva trojica hrvatskih nogometaša u "violama", Hrvoje Milić, Milan Badelj i Nikola Kalinić ostali su na klupi za pričuve. Za budućeg drugoligaša Pescaru Robert Murić igrao je do 72. minute. U najefikasnijoj utakmici posljednjeg kola Torino je kod kuće svladao Sassuolo 5-3.