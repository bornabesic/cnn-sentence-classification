Najbolji hrvatski tenisač Marin Čilić odlično je započeo sudjelovanje na turniru Masters 1000 serije u Monte Carlu, gdje je u srijedu 6-3, 6-0 svladao Francuza Jeremyja Chardyja koji je pobjedom nad Bornom Ćorićem spriječio hrvatski obračun u drugom kolu. Osim što je 'osvetio' Ćorića, Čilić je uzvratio Chardyju za ovogodišnji poraz u Miamiju odigravši daleko bolje nego što je to učinio u tom dvoboju, posljednjem koji je odigrao prije prijelaza na zemljanu podlogu. Marin je već u drugom gemu po prvi put slomio servis Francuza, ali je odmah u sljedećoj igri tu prednost ispustio. Ipak, novim 'breakom' za 4-2 stvorio je prednost koja mu je bila dovoljna za osvajanje prvog seta, u kojem je izgubio samo jedan poen kad je pogodio prvi servis te iskoristio dvije od pet prilika za 'break'. Osvajanje prvog seta još je više rasteretilo našeg najboljeg tenisača koji je Chardyja ostavio bez gema u drugom setu i za 66 minuta stigao do jedne od svojih najuvjerljivijih pobjeda u Monte Carlu. Za šestu pobjedu u 2017. godini Čilić je odservirao osam aseva te izgubio svega dva poena kad je pogodio prvi servis (93 %), za razliku od Francuza koji je osvojio svega 54 % (13/24) poena na prvom servisu. Upravo taj podatak će pokazati koliko je dobro Čilić igrao u ovom dvoboju. Već u četvrtak Marin će morati biti u istom, ako ne i boljem izdanju, jer ga u borbi za četvrtfinale čeka Tomaš Berdych, najbolji češki tenisač kojeg vodi Marinov bivši trener Goran Ivanišević. Berdych je do osmine finala stigao pobjedom u tri seta 3-6, 6-1, 6-4 protiv njemačkog veterana Tommyja Haasa. Čeh u međusobnim dvobojima ima prednost 6-5, ali je u posljednjih šest dvoboja rezultat 4-2 za našeg tenisača. No, oba dvoboja koja su odigrali na zemljanoj podlozi završila su pobjedom Berdycha; prvi u polufinalu Davis Cupa 2009. godine u porečkoj dvorani Žatika, a drugi 2012. u 2. kolu turnira u Monte Carlu. Čilićev najbolji rezultat u Kneževini je četvrtfinale iz 2015. godine, a iste je godine Berdych stigao do finala u kojem ga je nadigrao Novak Đoković. 