LEGENDARNI kapetan talijanskog prvoligaša Rome Francesco Totti nije želio potvrditi kako na koncu ove sezone odlazi u igračku mirovinu. "Hoće li moj posljednji susret biti 28. svibnja? Ne znam", kazao je Il Capitano. Totti nije želio komentirati riječi sportskog direktora Monchija koji je nedavno kazao kako će Totti od iduće sezone preuzeti dužnost jednog od direktora kluba. Kapetan Vučice samo se nasmijao na pitanje želi li komentirati Monchijeve riječi. "Dogovorili smo se kako će ovo biti njegova posljednja sezona i da će potom nastaviti raditi kao direktor u klubu. Želim ga pored sebe jer će me naučiti što Roma ustvari jest", kazao je Monchi koji je prošloga mjeseca stigao na poziciju sportskog direktora Rome nakon što je uspješno obnašao tu dužnost u Sevilli. Hoće li Princ Rima zaista završiti karijeru i nakon travnjaka Olimpica sjesti u neku od fotelja kultnog stadiona ili će odraditi još godinu-dvije makar i rekreativno, ne znamo, no ako je vjerovati pisanju ugledne Gazzette dello Sport, na pomolu je senzacionalna priča.  Gazzetta javlja da bi se Totti mogao otisnuti preko ''bare'' i karijeru nastaviti u Miamiju koji nastupa u drugoj Američkoj ligi, a čiji je trener legendarni Alessandro Nesta, Tottijev reprezentativni suigrač i veliki klupski rival, posebice iz vremena kad su njih dvojica vodili velike bitke u gradskim derbijima između Rome i Lazija. Koliko god ova priča zvučala nevjerojatno, možda u njoj i ima istine jer je baš Nesta u nedavnom intervjuu kazao kako je Totti i dalje u natjecateljskoj formi, ali da bi za njega bilo najbolje da sam kaže hoće li se umiroviti, a ne da o sudbini jedne takve legende odlučuju službenici nekog kluba. Totti je jasno kazao kako do kraja sezone neće govoriti svojoj budućnosti, pa ostaje da pričekamo kraj Serije A i dva preostala dvoboja Rome protiv Chieva i Genove. Kad bi se zaista Il Capitano odlučio na odlazak u SAD, bio bi to kraj jedne nogometne ere i neslavan završetak jedne od najljepših nogometnih bajki –  one o 25 godina vjernosti jednom dresu i jednom klubu. Totti je u dresu Rome debitirao još 1993. godine i cijelu karijeru proveo je na Olimpicu. U Rominu dresu sakupio je 783 nastupa i postigao 307 golova. S Romom je osvojio naslov prvaka Italije 2001. godine i dva uzastopna Kupa 2007. i 2008., dok je s reprezentacijom Italije osvojio naslov svjetskog prvaka 2006. Zanimljivo je to da je čak osam puta s Romom bio drugi u prvenstvu, a pet puta drugi u Kupu.