MANCHESTER United čeka da sutra završi neuspješnu sezonu u Premiershipu i onda se okrene finalu Europske lige, koje sljedeće srijede igra u Stockholmu protiv Ajaxa. Momčadi Josea Mourinha to je zadnja šansa da sljedeće sezone zaigra u Ligi prvaka, budući da pobjednik Europske lige ulazi u zadnje kolo kvalifikacija najelitnijeg natjecanja. Mourinha je zasmetalo što je Ajax uopće dobio priliku zaigrati u ovom natjecanju. Podsjetimo, Ajax je u zadnjem kolu kvalifikacija za Ligu prvaka izgubio od Rostova i sezonu nastavio u Europskoj ligi. "Mislim da nitko ne bi trebao imati pravo igrati dva natjecanja u jednoj sezoni. Oni su imali priliku ući u Ligu prvaka, nisu je iskoristili i tko im je kriv? Mi smo morali igrati Europsku ligu od početka sezone, namučili smo se, a oni su imali lakši put", jadao se Portugalac. No, kad je riječ o kvaliteti nizozemske momčadi, Mourinho je imao samo riječi hvale. "Je li me iznenadilo što su oni u finalu? Kako to mislite? Pa to je veliki klub s jako dobrom momčadi. Godine nisu važne, oni su jako mladi, ali su izrazito kvalitetni. Bez brige, nisu ti igrači slučajno završili u Ajaxu. Ne igra bilo tko u tom klubu", rekao je trener Uniteda.