Obje strane, i Dinamova i Sammirova, potvrdile su nam jučer da postoji interes za povratak bivšega hrvatskog reprezentativca u Maksimir već ove zime. Voli Hrvatsku i Dinamo Iz kineskog Sunninga, gdje se trenutačno nalazi Sammir, javio nam se igračev zastupnik Andy Bara. – Kontakti s Dinamom postoje, Dinamo ima ozbiljne planove i naravno da bi mu igrač kao on bio megapojačanje. Ništa nije nemoguće, pa ni to da se Sammir vrati u Dinamo jer Dinamo je njegov klub, on voli Dinamo, Hrvatsku i Zagreb i, ako se zbog nekog kluba spreman odreći milijuna, onda je to Dinamo. Znat ćemo sve u sljedećih nekoliko dana s obzirom na to da Sammir ima ugovor još jednu godinu sa Sunningom – kazao nam je Bara tvrdeći da za Sammira ima interesa i iz Brazila, čak i iz Španjolske, ali da ga srce vuče u Zagreb. Jedan od motiva povratka bila bi i Sammirova želja da ponovno zaigra za reprezentaciju? – Naravno, jer iz Kine to nije bilo moguće, dok bi igrajući u Dinamu imao realne šanse – dodao je Andy Bara. Pitali smo i drugu stranu, Dinamovu, ima li izgleda za Sammirov povratak? – Nikad igrače nismo prodavali ni kupovali preko novina. Naš interes za Sammira postoji, kao i njegov da se vrati u Dinamo, pa ćemo vidjeti kako će se stvari razvijati – kaže Dinamov direktor Tomo Svetina. Jeste li si dali nekakav rok za realizaciju transfera? – Naravno da bi nam odgovaralo da se to sve što brže realizira i da se Sammir što prije priključi pripremama. No, nećemo ništa lomiti preko koljena. Naime, Sammir je taj koji ima sve u svojim rukama i, kad on riješi svoju situaciju u Kini, tek tada možemo ozbiljno razgovarati s njim – dodao je Svetina. Znanje i iskustvo Tako se, eto, polagano kotrlja jedan od najvećih povrataka jednoga hrvatskog nogometaša u domaću ligu, čovjeka čije bi nogometno znanje i iskustvo donijeli Dinamu neprocjenjive benefite. Primjerice, upijajući Sammirovo čarobnjaštvo, i rođeni kreativac Ante Ćorić znatno bi podigao razinu svojih izvedbi. Ili bi se možda odjednom otvorila vrata njegovoj prodaji kad bi u Dinamu smatrali da su im dvojica genijalnih razigravača previše. Takva je, primjerice, bila priča Matea Kovačića, koji se tri i pol godine školovao uz Brazilca. Također, Sammirova urođena inventivnost i majstorstvo asistiranja podigli bi vrijednost napadačima, Soudaniju, Fernandesu, pa i Henriquezu, kao što je svojedobno proslavila i Marija Mandžukića... Na kraju, Sammir bi Dinamo preko noći pretvorio u najvećeg favorita natjecanja i Rijeka bi upravo u njemu dobila najveću prijetnju u utrci za naslov prvaka. 