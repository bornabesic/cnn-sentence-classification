Pescara je pobijedila Palermo u dvoboju otpisanih u Seriji A. Oba kluba odavno su ispala, a u 2-0 pobjedi Pescare prvi gol zabio je 21-godišnji Robert Murić. Pogodio je u 15. minuti, a na poluvremenu ga je zamijenio Mitrita koji je u 87. minuti postavio konačni rezultat. Muriću je ovo bio četvrti nastup u prvoj talijanskoj ligi u koju je stigao na posudbu iz nizozemskog Ajaxa i prvi gol u SerijiA. Dinamo je napustio ne odigravši ni minute za seniore, a rastanak je bio toliko buran da je imao nastavak na sudu na kojem je završio Zdravko Mamić zbog prijetnji menadžeru Davoru Ćurkoviću. Pescara je i s ovom pobjedom posljednja sa 17 bodova, dok je Palermo pretposljednji s 23. Naslov prvaka kolo prije kraja osigurao je Juventus koji ima 88 bodova, četiri više od druge Rome. Uz Pescaru i Palermo društvo najboljih napustit će još Empoli ili Crotone. Uoči posljednjeg kola Empoli, koji će gostovati kod Palerma, ima 32 boda, a Crotone, koji će ugostiti Lazio, 31.