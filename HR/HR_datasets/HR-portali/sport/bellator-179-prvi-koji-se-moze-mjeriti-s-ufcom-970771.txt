BELLATOR je odlučio staviti sve svoje karte na stol 179. priredbom koja je zakazana za noć s petka na subotu 20. svibnja i engleski London. Prijenos po mnogima najboljeg eventa u povijesti ove promocije, pogledajte na Fight Channel PPV-u ili na FightChannelTV.com! Mega “main event” Scott Coker je odlučio da više nema šale. Njegova je promocija posljednjih mjeseci i godina kupovala sve ono što je UFC odbacio, odnosno one borce koji su bili nezadovoljni unutar Octagona. Stiglo je vrijeme da sva ta velika imena napokon počnu vraćati uloženo. Za prvi takav mega-event izabran je London u kojemu će debitirati možda i najveća Bellatorova kupovina do sada – donedavni “contender” u UFC-ovoj velter kategoriji – Rory MacDonald. Iako je njegov debi prvotno zakazan za kasniji termin, sjajni Kanađanin nije htio propustiti priliku ukrstiti rukavice s još jednom bivšom UFC zvijezdom, Paulom Daleyjem. Meč je to koji bi u svakom slučaju mogao predvoditi svaku UFC priredbu, a koji je bez problema rasprodao londonsku SSE Arenu. Od dolaska u Bellator 2012. godine, “Semtexu” ide sjajno te je ubilježio pet pobjeda i tek jedan jedini poraz – onaj od Douglasa Lime prije otprilike godinu dana. Problematični Britanac je u međuvremenu nokautirao Brennana Warda, što mu je dalo toliko potrebno samopouzdanje uoči najtežeg meča koji je odradio još od dvoboja protiv Tyrona Woodleyja u svibnju 2011. godine. Upravo će to (samopouzdanje) nedostajati MacDonaldu koji za pobjedu ne zna još od 2014. godine. Da, dobro ste pročitali. Jedan od najboljih velteraša svijeta je u 2015. poražen od Robbieja Lawlera, a 2016. od Stephena Thompsona. To su ujedno njegova jedina dva meča koja je odradio u protekle dvije godine. Ako ćemo biti potpuno pošteni, valja naglasiti da je MacDonald muku mučio i s ozljedama, a da je recimo u godini ranije (2014.) nanizao Maiu, Woodleyja i Saffidinea, što samo pokazuje o kakvom se borcu radi. Ozljeda “Venom” Pagea “Co-main” event trebao je donijeti još jedan mega obračun u velter kategoriji između Michaela “Venom” Pagea i Dereka Andersona. Na žalost mnogih navijača MVP-a, ovaj sjajni Britanac se ozlijedio prije samo nekoliko dana, pa je čitav meč morao biti otkazan. Ovo je svakako velik problem za Bellator koji je upravo priredbom u Londonu htio pokazati svoju veličinu i moć. Umjesto Pagea i Andersona u uvodni-glavni dvoboj večeri promoviran je okršaj u poluteškoj kategoriji između dva Britanca, Liama McGearyja i Lintona Vassella. McGeary je bivši prvak koji je titulu izgubio od Phila Davisa na Bellatoru 163, 2016. godine. To mu je ujedno i jedini poraz u profesionalnoj karijeri uz 12 impresivnih pobjeda (samo jedna odluka, sve ostalo prekidi). U posljednjem dvoboju je nokautirao Bretta McDermotta ispravši tako gorak okus poraza od Davisa. U Londonu ga čeka sunarodnjak Linton Vassell. Ovog 193 centimetara visokog borca s nevjerojatnim rasponom ruku od 208 centimetara upoznali smo još 2013. godine kada je svladao našeg Zelga Galešića u UCMMA promociji. Upravo mu je taj meč bio ulaznica za elitni Bellator. Ulaznica koju je u proteklih nekoliko godina iskoristio gotovo na najbolji mogući način. Šest pobjeda među kojima su i one protiv Sokodjoua, Newtona i Charmonta te samo dva poraza, tamnoputog su finišera doveli do samog vrha poluteške kategorije. Upravo bi mu slavlje protiv McGearyja vrlo vjerojno osiguralo izazivačku poziciju, što je i prema vlastitom priznanju cilj “The Swarma”. Kongo vs. Sakai Fanovi će s nestrpljenjem iščekivati još jedan odličan dvoboj s glavne karte u kojemu će nastupiti još jedna bivša UFC zvijezda. Francuz Cheick Kongo će rukavice ukrstiti s neporaženim Brazilcem Augustom Sakaijem. Kongo je u Bellatoru od 2013. te je do sada odradio deset mečeva uz osam pobjeda i dva poraza (Lawal i Minakov). 2014. je dobio priliku boriti se za naslov, no upravo protiv Minakova je ostao kratak. Trenutačno plovi na nizu od četiri uzastopne pobjede uz slavlja protiv Volkova i Thompsona. Sakai je do sada u Bellatoru odradio pet mečeva uz četiri slavlja i neodlučen ishod protiv Dana Charlesa u posljednjem nastupu 2016. godine. Ne treba posebno naglašavati da mu je dvoboj protiv Konga daleko najteži u prefesionalnoj karijeri. Iako mu je tek 25 godina, Sakai je vrlo iskusan i bori se još od 2011. godine. Slavljem protiv Francuza preko noći bi preskočio nekoliko stepenica na putu prema vrhu kraljevske Bellatorove kategorije. U preostala dva dvoboja u glavnom dijelu večeri će nastupiti Dan Edwards i Alex Lohore te Kevin Ferguson Jr. i DJ Griffin. Oba dvoboja će se održati u velter kategoriji.   Bellator 179: MacDonald vs. Daley Rory MacDonald vs. Paul Daley Liam McGeary vs. Linton Vassell Cheick Kongo vs. Augusto Sakai Dan Edwards vs. Alex Lohore Kevin Ferguson Jr. vs. DJ Griffin