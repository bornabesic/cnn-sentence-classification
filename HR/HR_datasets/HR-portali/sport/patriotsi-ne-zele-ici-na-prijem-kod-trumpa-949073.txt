Foto: Getty Images/Guliver Image NOVI američki predsjednik Donald Trump veliki je navijač New England Patriotsa i dobar prijatelj s trenerom Billom Belichickom, Tomom Bradyjem i vlasnikom momčadi Roberto Kraftom. Trump će tradicionalno ugostiti osvajače Super Bowla u Bijeloj kući, no neki članovi momčadi tamo neće biti. "Neću ići u Bijelu kuću iz jednostavnog razloga što se tamo ne bih osjećao prihvaćenim. Predsjednik ima previše predrasuda i previše stavova koji su suprotni mojima tako da se ne mogu uopće zamisliti tamo", rekao je safety Devin McCourty. Osim njega u Bijeloj kući neće biti ni tight end Martellus Bennett, koji je često na Twitteru iskazivao nezadovoljstvo Trumpovom politikom. "Nema se tu što dodati. Svi znaju moj stav o njemu, uostalom, pratite me na Twitter", rekao je Bennett. Iako je eksponirani demokrat, vlasnik Patriotsa Robert Kraft u odličnim je odnosima s Trumpom. Posebno su se zbližili kad je Kraftu preminula supruga. "Došao je na sprovod, a nakon toga me cijelu godinu, a bila je to najdepresivnija godina u mom životu, nazvao barem jednom tjedno i pitao kako sam. Zvao me na zabave, na ručkove i večere i pokušao mi podići raspoloženje. Jako malo ljudi se tako prema meni ponašalo i to mu neću zaboraviti", rekao je Kraft. Tomu Bradyju je supruga Gisele Bündchen doslovno zabranila da komentira politiku, no kad se Trump kandidirao za predsjednika, najbolji quarterback u povijesti ga je nahvalio. "Sve svoje prijatelje podržavam u svemu što čine. A mislim da je to što je on postigao vrijedno divljenja. Od biznisa, čovječe, nevjerojatnog biznisa, preko TV zvijezde postao je političar i na kraju predsjednik. Mislim da mu treba skinuti kapu", rekao je Brady u prosincu 2015. godine. I on je jednom preskočio prijem kod bivšeg predsjednika Baracka Obame. Kad su Patriotsi 2015. godine osvojili Super Bowl Brady je rekao da ima neke važne treninge i da ne može u Bijelu kuću, a kasnije je uhvaćen u jednom Apple Storeu u New Yorku.