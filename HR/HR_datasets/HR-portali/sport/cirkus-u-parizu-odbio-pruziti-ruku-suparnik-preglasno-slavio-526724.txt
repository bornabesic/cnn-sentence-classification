Prva kola Grand Slamova nerijetko nas počaste 'draguljima' od mečeva. Od vrhunskog tenisa, do, češće, onoga što nema previše veze s reketom i lopticom. U tu kategoriju spada i meč prvog kola između francuskog kvalifikanta Laurenta Lokolija (22) i 20. igrača svijeta, Slovaka Martina Klizana (27). Lokoli, inače 285. tenisač svijeta, vrtio se nakon 2-0 u setovima, no u sedmom gemu petog seta je počeo šou. Francuz je napravio dvostruku servis pogrešku, a to je značilo i dvostruki 'break' za Slovaka i vodstvo od 5-2. Problem je nastao kad je Lokolijev gubitak servisa Klizan proslavio vikanjem što je razbjesnilo kvalifikanta. - Dva seta glumio je da ga boli noga, a onda je odjednom potrčao kao zec u petom setu - rekao je Lokoli. Klizan je u konačnici slavio sa 7-6, 6-3, 4-6, 0-6 -6-4, no Lokoli mu je odbio pružiti ruku. Čak mu je ružno pokazivao prstom da mu ne prilazi nego da odmah ode na svoju klupu. - Nevjerojatno, poslije svega što je napravio on meni nakon meča počne pričati o poštovanju - istaknuo je Lokoli. Svađu dvojice igrača na terenu morao je smirivati i glavni sudac, koji je sišao i sa sjedalice, no teško je bilo primiriti ljutita Lokolija. Alexandar Zverev (20) nakon osvajanja ATP Masters 1000 u Rimu i pobjede protiv Novaka Đokovića u finalu, bio je jedan od favorita u Roland Garrosu. Prvi je put ušao u Top 10, a trijumf u Rimu bio mu je treći osvojeni turnir ove sezone. Njemački tenisač, međutim, nije imao sreće u ždrijebu. Dobio je igrača, kojeg nitko ne želi na otvaranju Grand Slama, pogotovo ne na pariškoj zemlji. Fernando Verdasco (33) u Roland Garrosu ima sjajan omjer pobjeda i poraza u prvom kolu, 13-1. Jedini put je na startu drugog Grand Slama sezone izgubio 2005. protiv Soderlinga. A tako je ostalo i nakon meča protiv Zvereva. Verdasco je pobijedio 6-3, 3-6, 6-4, 6-2 u meču koji je započeo još u ponedjeljak, no nakon dva seta je prekinut zbog mraka. U utorak se Verdasco vratio puno bolji te je relativno brzo zaključio meč. -  To što sam uzeo treći set puno mi je pomoglo. Zverevu je to sigurno bio težak udarac. Mnogo mi znači pobjeda protiv Alexandera jer je on tenisač u odličnoj formi, a to mi govori da sam dobro pripremljen za turnir - rekao je Verdasco. Zverev? Još je mlad, oscilacije su dio teniskog odrastanja, no pred njim je velika, velika karijera. - U redu izgubio sam, no svijet neće stati. Bez obzira na ovaj poraz mogu reći da zasad imam dobru godinu - istaknuo je Zverev. Nakon pet godina na teren Roland Garrosa vratio se Juan Martin Del Potro (28). Zbog brojnih ozljeda posljednji je put na pariškoj zemlji nastupio 2012., a tada je bio u četvrtfinalu. Najbolje ostvarenje mu je polufinale iz 2009.  Argentinac se vratio pobjedom, u 1. kolu slavio je protiv sunarodnjaka Guida Pelle 6-2, 6-1, 6-4.  - Lijepo je vratiti se nakon čak pet godina. Za Argentince je Roland Garros poseban turnir pa se nadam da ću daleko dogurati - rekao je 29. nositelj. Prvi tenisač svijeta Andy Murray (30) nije dozvolio iznenađenje na startu. Prošlogodišnji finalist u prvom je kolu svladao Rusa Andreja Kuznjecova 6-4, 4-6, 6-2, 6-0. Murrayju nedostaju još samo tri slavlja do 650 pobjeda u karijeri.