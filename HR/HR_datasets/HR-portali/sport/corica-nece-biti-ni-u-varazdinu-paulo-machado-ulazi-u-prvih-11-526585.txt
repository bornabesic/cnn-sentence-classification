Tri dana uoči finala Hrvatskog nogometnoga kupa, Dinamo je bio bez čak devetorice igrača, od kojih bi petorica vjerojatno bili u prvih 11! Stanje je tek brojčano malo bolje dan uoči sudara, jer Antolić, Lešković i Sigali na raspolaganju su treneru i idu na put u Varaždin. Premda, nisu posve zaliječeni, a često su stručnjaci znali reći "Najgori je igrač nespreman, nezaliječen"... Problemi su u obrani, gdje je siguran jedino Schildenfeld, dok bi u veznom redu mogao zaigrati Machado! Koji se sigurno oprašta od Dinama. Livaković, Moro, Benković, Perić i Fiolić sigurno neće igrati, kao ni Ante Ćorić. 'Igrač-slučaj' trenirao je, ali nije među 18 igrača koji konkuriraju za Varaždin i premda on govori kako Petev laže i nikad nije rekao da ne želi igrati, trener tvrdi da mu je triput ponovio da ne želi, Ćorić je vjerojatno svoju posljednju utakmicu za Dinamo odigrao. U Rijekinoj momčadi nema žrtava što se tiče ozljeda, samo je pitanje jesu li se oporavili od slavlja. U subotu nisu, to se vidjelo s onih 5-2 za plave... I pitanje je čiji će motiv biti veći, tko će izaći na teren napaljeniji. Rijeka po dvostruku krunu ili Dinamo da izbjegne četvrtu sezonu u povijesti HNL-a bez trofeja (nakon 1992., '95. i 2005.). Usput, Dinamu i početak priprema za novu sezonu ovisi o ishodu kupa. Naime, u Europi se uključuje tek 27. srpnja, no u slučaju da pobijedi Rijeku, pripreme će morati započeti osjetno ranije jer u tom slučaju tjedan dana prije početka HNL-a igra superkup.