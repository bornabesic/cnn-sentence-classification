Foto: Guliver Image/Getty Images NITKO nije mogao pomisliti da će prva priča proteklog kola kvalifikacija za SP biti utakmica na kojoj se svjetski prvak Njemačka lako obračunala sa San Marinom, jednom od najlošijih reprezentacija na svijetu. Thomas Muller, jedna od najvećih zvijezda Elfa, nakon utakmice je izjavio: "Ne razumijem koji je smisao utakmica ova neravnopravnih protivnika, posebno zbog prebukiranog rasporeda." S obzirom da je Muller poručio da mali San Marino nije vrijedan igrati u kvalifikacijama za veliko natjecanje s velikom Njemačkom, to je izazvalo veliko nezadovoljstvo u zemlji "veličine jednog sektora Allianz Arene", koje je u hvaljeni odgovor na Facebooku pretočio Alan Gasperoni, glasnogovornik Nogometnog saveza San Marina. Mnogi su stali uz taj komentar, u kojem su nabrojani svi razlozi zašto San Marino zalužuje igrati s Njemačkom i optužili "bogatog i bahatog" Mullera da je bešćutan i nesportski tip. Ali, on ne želi šutiti, nego je nastavio polemiku na njegovom Facebook profilu. "Izjave koje sam dao nakon utakmice sa San Marinom o sportskoj vrijednosti utakmica s takvim protivnicima s obzirom na veći rizik od ozljeda, izvučene su iz konteksta, čim su mnogi ljudi stekli pogrešan dojam, potaknut šaljivim komentarom San Marinovog glasnogovornika. Zato vas pozivam da mišljenje stvorite nakon što pročitate cijeli intervju koji sam dao na tu temu, a ne na osnovu tendencioznih naslova ili polemika sa strane." Napisao je Muller i priložio spomenuti razgovor uz napomenu: "Stojim kod svega što sam rekao  i želim umiriti svoje obožavatelje da ni ubuduće neću zazirati od izražavanja mišljenja kada su u pitanju teške i neugodne teme."