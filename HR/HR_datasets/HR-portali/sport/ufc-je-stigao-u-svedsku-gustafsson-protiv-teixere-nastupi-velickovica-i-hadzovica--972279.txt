Foto: FightChannel UFC će 28. svibnja održati svoju novu priredbu iz “Fight Night” serije; ovaj put u švedskom Stockholmu. Ovo je tek drugi europski UFC event u 2017. godini. Izravni prijenos iz Ericksson Globe Arene pogledajte u nedjelju od 19:00 sati na Fight Channelu ili na FightChannelTV.com.  Kao i svaki puta do sada, karte za priredbu u Stockholmu su doslovno planule, posebno jer se u glavnoj borbi večeri bori njihov heroj Alexander Gustafsson. Njegov će protivnik biti još jedan borac sa samog vrha poluteške kategorije – Brazilac Glover Teixeira.  Bit će to prvi puta da Gustafssona gledamo još od rujna 2016. kada je jednoglasnom odlukom sudaca svladao Poljaka Jana Blachowicza. Tim je mečom uspio prekinuti niz od dva uzastopna poraza protiv Anthonyja Johnsona i Daniela Cormiera za titulu UFC prvaka. Drugi je to put da se “Mauler” dočepao izazivačke pozicije, ali i drugi put da je ostao prekratak doslovno za dlaku. U prvom meču za pojas prvaka je 2013. jednoglasnom odlukom poražen od tada aktualnog šampiona Jona Jonesa. Nitko nikada ranije nije toliko namučio “Bonesa” kao tada sjajni švedski nokauter. U dvoboju protiv Cormiera Gustafsson je bio još bliži slavlju, ali su suci ipak podijeljenom odlukom pobjedu dali američkom hrvaču.  Teixeira juriša još jednom na pojas  U trećem jurišu na pojas UFC prvaka, druga prepreka za Gustafssona će biti još jedan top borac -93 kg kategorije – Glover Teixeira. 37-godišnji Brazilac je u posljednjem dvoboju na UFC-u 208 jednoglasnom odlukom sudaca svladao Jareda Cannoniera, čime je pokazao da i dalje spada u sam vrh divizije. I on je, baš kao i Gustafsson, bio u prilici osvojiti UFC-ovo “zlato”, no na UFC-u 172 u travnju 2014. ostao je prekratak protiv tadašnjeg prvaka Jona Jonesa. Od dolaska u UFC, Teixeira niza odlične rezultate. Ukupno je ostvario devet pobjeda i tek tri poraza, a u svojoj vitrini ima i skalpove velikih imena poput Jacksona, OSP-a, Evansa ili Badera. S četiri pobjede u posljednjih pet nastupa i umirovljenjem Anthonya Johnsona, Teixeira se u slučaju slavlja protiv Gustafssona ima pravo nadati da bi uskoro ponovno mogao dobiti šansu za napad na UFC-ov pojas.  Cirkunov vs. Oezdemir  Iako čitav glavni popis u Ericksson Globe Areni sadržava čak šest mečeva, u kojima će nastupiti vrhunski europski UFC borci, mi ćemo se zbog snage “main eventa” i uvodne-glavne borbe fokusirati još samo na dvoboj Volkana Oezdemira i Mishe Cirkunova. Kao što smo već istaknuli, to je ujedno i “co-main” event čitave priredbe.  Oezdemir (13-1) je nakon kratke epizode u Bellatoru 2017. završio u elitnoj svjetskoj MMA promociji. Nije mu trebalo dugo da dobije priliku i to protiv velikog imena, Ovincea St. Preuxa. Švicarac je sjajnom predstavom uspio pobijediti St. Preuxa te je na krilima te velike pobjede dobio šansu nastupiti i u Stocholmu. 27-godišnji Eusemir je devet od svojih 13 pobjeda ostvario nokautima, pa će i u Ericksson Globe Areni tražiti prekid i nastavak niza od tri uzastopna slavlja.  S gotovo identičnim “scoreom” (13-2) Latvijac Cirkunov će biti pravi ispit za Švicarca u njegovom drugom UFC nastupu. Naime, Cirkunov je do sada neporažen u UFC-u s četiri čiste pobjede zaredom od kada je stigao u Octagon 2015. godine. Još impresivnije zvuči podatak da je svu četvoricu protivnika završio i tako pokazao da juriša na sam vrh divizije koja očajnički treba osvježenje.  U preostalim dvobojima u glavnom dijelu priredbe vidjet ćemo tri meča u velter kategoriji: Peter Sobotta će snage odmjeriti s Benom Saunderson, Abdul Razak Alhassan će rukavice ukrstiti s Omarijem Akmedovim, a Oliver Enkamp će se boriti protiv Nordiena Taleba. Jack Harmansson će se sučeliti s Alexom Nicholsonom u kategoriji do 84 kilograma.  Na kraju valja spomenuti da će u Stockholmu nastupiti “bosanskohercegovački bombarder” Damir Hadžović (protiv Marcina Helda), kao i sjajni Srbin Bojan Veličković kojeg čeka Nico Musoke. Dvojac će svoje mečeve odraditi u uvodnom programu.     UFC Fight Night: Gustafsson vs. Teixeira  Alexander Gustafsson (17-4) vs. Glover Teixeira (26-5) Volkan Oezdemir (13-1) vs. Misha Cirkunov (13-2) Peter Sobotta (16-5-1) vs. Ben Saunders (21-7-2) Abdul Razak Alhassan (7-0) vs. Omari Akhmedov (16-4) Jack Hermansson (14-2) vs. Alex Nicholson (7-3) Oliver Enkamp (7-0) vs. Nordine Taleb (12-4)  Uvodne borbe:  Pedro Munhoz (13-2) vs. Damian Stasiak (10-3) Trevor Smith (14-7) vs. Chris Camozzi (24-12) Mairbek Taisumov (26-5) vs. Joaquim Silva (9-0) Nico Musoke (13-4) vs. Bojan Velickovic (14-4-1) Darren Till (13-0-1) vs. Jessin Ayari (16-3) Marcin Held (22-6) vs. Damir Hadzovic (10-3)