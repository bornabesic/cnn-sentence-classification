Foto: Hrvatski judo savez PRVOG dana velikog judo Grand Prix turnira u Zagrebu nastupilo je šestero hrvatskih predstavnika, a najbolji rezultat ostvarila je Tena Šikić u kategoriji do 52 kilograma.  Šikić je u borbi za broncu izgubila od Amerikanke Angelice Delgado.   "Amerikanka Delgado me povela wazarijem i yuko, (11-0), ali sam se na krilima navijača skoro vratila. Međutim, na kraju ipak nije išlo. Šteta jer sam htjela nastaviti niz medalja na IJF Tour-u," kazala je Šikić.  U istoj kategoriji Tihea Topolovec bila je nadomak borbe za broncu, međutim nakon pobjede wazarijem protiv Njemice Nordmeyer i poraza od Amerikanke Delgado, izgubila je od Britanke Edwards.  U kategoriji do 57 kilograma, obje hrvatske predstavnice su izgubile od njemačkih judašica. Martina Jukić je izgubila od Coban, a Ivana Mandarić od Mueller.  Sara Matijević (do 48 kg) u prvom kolu je pobijedila Amerikanku Truong, a zatim izgubila od Izraelke Minsker, te u repasažu ipponom od Fjolle Kelmendi, rođakinje olimpijske pobjednice iz Rija Majlinde Kelmendi.  U kategoriji do 66 kilograma, Marko Drašković je izgubio ipponom od Rusa Abdulzhalilova.  Nakon završetka prvog dana natjecanja, djeca od 4 do 12 godina starosti, družila su se sa zlatnom olimpijkom Majlindom Kelmendi te hrvatskim judokama, Barbarom i Brigitom Matić, Karlom Prodan te Zlatkom Kumrićem i Bernardom Azinovićem.