Trener Dinama Ivajlo Petev najavio je utakmicu sa Splitom koja se u petak (20h) igra na Parku mladeži. - Za prvenstvenu utakmicu protiv Splita očekivanja su da nastavimo u istom ritmu kao što smo odigrali u posljednje dvije utakmice. Također da odigramo dobro, svaki igrač da pruži 100 posto na terenu i osvojimo tri boda - rekao je Petev. Split se bori za ostanak u prvoligaškom društvu.  - Malo me iznenadilo da imaju toliko malo bodova i da su na ovoj poziciji jer su solidna momčad, kao što sam već rekao prije par mjeseci. Imaju dobrog trenera, ali sve u ovoj utakmici ovisi o nama, kakav će biti naš pristup, naše ponašanje u 90 minuta. Od prvih minuta moramo težiti našoj igri i našim ciljevima. Trenutno stanje u momčadi?  - Sosa, Matel, Šitum, Perić, Fiolić i Benković ne konkuriraju za utakmicu. Perić je prekjučer bio na infuziji, Sigali se vraća, a Livaković je spreman te trenira s momčadi.  Sammir i Ćorić?  - Naravno da konkuriraju za utakmicu, računam na njih kao što sam već u nekoliko navrata izjavio.  Soudani zbog tri žuta kartona ne može igrati protiv Splita, tko će ga zamijeniti?  - Imamo nekoliko opcija, odlučit ćemo nakon zadnjeg treninga.  Splitu treba pobjeda, očekuje li stoga otvoreniju i jaču igru protivnika?  - Naravno da očekujem. Bore se za ostanak, mi za naš cilj. Neće biti lako, ali ponovno kažem sve ovisi o nama i našem pristupu. Borba za prvo mjesto je ponovno 'živo', pet bodova je razlika između Dinama i Rijeke. Vjeruje li u kiks Rijeke u idućim kolima?  - Neću i ne želim pričati o Rijeci. Zanima me da smo se podigli nakon dva poraza, dečki su pokazali želju, karakter i to smo tražili od njih. Što će biti, sve je moguće - zaključio je Petev. 