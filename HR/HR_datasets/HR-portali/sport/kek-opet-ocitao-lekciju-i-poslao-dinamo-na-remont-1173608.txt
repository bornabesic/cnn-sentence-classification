Nakon prvenstva, Rijeka se okitila novim trofejem, osvojila je i kup te tako sezonu završila s dvostrukom krunom. U finalu u Varaždinu bila je bolja od Dinama i zasluženo slavila s 3:1, u pravoj nogometnoj atmosferi osvojila je svoj četvrti kup u povijesti.  Pred novi sraz Dinama i Rijeke bilo je upitno kako će se tko snaći nakon onih 5:2 s kojima je Dinamo slavio prije nekoliko dana u posljednjem kolu prvenstva. Sada je još slađe I očekivali smo da će to biti potpuno drukčija utakmica, Matjaž Kek pametno je svoju momčad maknuo od svih slavlja i odveo je u Međimurje u karantenu, maknuo ih od svih priča ne bi li se koncentrirali na utakmicu.  – I u prvenstvu smo htjeli dobro odigrati, ali bili smo loši, dobili smo šamar. No neki su se malo zaletjeli, rekli da je Rijeka nakon 5:2 gotova, da je na aparatima. No, sad smo se iskupili i sad je još slađe. Ponosan sam na ove dečke, na igrače, na predsjednika, a ljudi oko mene napravili su u ovih nekoliko dana veliki posao, a igrači su me zadužili ovom igrom i mogu samo reći, svaka im čast. Kako sam ih motivirao? Pa, čak sam i zaprijetio, rekao da će imati problema ako finale kupa ne budu poštovali. Nije bilo lako, nosile su nas emocije koje će se godinama pamtiti, ali ovdje smo se u pravom ambijentu, uz korektnog suparnika, vratili – govorio je trener Rijeke Matjaž Kek.  I zaslužili su Riječani svaku pohvalu. Za razliku od Dinama. Odmah je Rijeka bila bolja, plavi su početnički griješili i mnogo toga poklonili ionako boljem suparniku, prije svega prilike, a onda je Kekova momčad i povela preko Gavranovića. Uspjeli su se plavi preko Danija Olma vratiti u igru, ali ne zadugo.  Uz taj pogodak imao je Dinamo samo jednu priliku (Soudani) u prvom dijelu i nekoliko u drugom (Soudanijeva prečka i Hodžić). Očito, ova momčad treba ozbiljan remont, a upitno je i je li trener Petev zaslužio povjerenje. Nije mu Dinamo u obvezu stavio osvajanje kupa da bi ga rasteretio, ali to nije dobro, pa svaki Dinamov trener uvijek je živio pod pritiskom i što prije Petev to nauči, to bolje. Problem je što cijelo proljeće nismo vidjeli ni jednu uigranu akciju plavih, ali smo zato svjedočili brojnim pogreškama. I ne čudi što se na poluvremenu Zdravko Mamić spustio prema svlačionicama. Rijeka je tijekom cijele sezone bila bolja momčad, za razliku od Dinama koji je jako daleko od toga da je momčad, više je skup pojedinaca, a u taj je skup očito dio igrača zalutao. I zato je vrijeme da klub napravi prave poteze i pokuša složiti momčad za sljedeću sezonu jer ovo nije dobro, ni blizu izdanjima za koje bi se moglo reći da imaju nade u bolje plavo sutra. U nastavku je Rijeka zabila još dva pogotka i novo slavlje moglo je početi.  – Nije ovo bilo dobro, napravili smo puno pogrešaka, morali smo biti pametniji, još smo ‘zeleni’ – kazao je u svom stilu Petev. Direktor Svetina prije utakmice, a poslije ovog poraza predsjednik Barišić rekli su da Petev ostaje.  – To sam vam i ja nedavno rekao. No još smo mi daleko od onoga što bih ja želio. Da, Dinamu nedostaje svježe krvi. Imamo mnogo posla, imam planove s klubom oko te svježe krvi, pojačanja. Pa ni vama se sigurno dio igrača koji su danas igrali nije svidio – zaključio je Petev.  Olmo jedina svjetla točka Da tu je u pravu, velika većina nije se nikome svidjela, ti dečki morali bi pogledati kako je ovo proživio Soudani, uz Olma jedina svjetla točka. Alžirac je nakon poraza u Varaždinu plakao na terenu. Da dečki, vi igrači Dinama,  krivi ste za te suze, a ne dobri Riječani. Ili ste jednostavno previše limitirani za suvremeni nogomet pa se ne morate čuditi ako dobar dio vas 21. lipnja, kad počnu pripreme, ne bude u plavoj svlačionici.