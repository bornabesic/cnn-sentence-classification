LeBron James zabio je 35, Kevin Love 16 uz 13 skokova, a Cleveland Cavaliersi su uz fantastičnu četvrtu četvrtinu pobijedili Toronto Raptorse 115-94 i tako poveli 3-0 u drugom krugu doigravanja NBA lige. Kod Raptorsa je najbolji bio DeMar DeRozan s 37 koševa, dok je Jonas Valanciunas zabio 19, no ništa Raptorsima nije moglo pomoći u posljednjoj četvrtini koju su Cavsi dobili čak 19 razlike.  Cleveland je novom pobjedom u Torontu stigao na 7-0 u doigravanju ove sezone, a i prošle su slično startali. U prvih 10 utakmica u prošlogodišnjem su doigravanju slavili u svih 10, no njihovu seriju zaustavio je upravo Toronto u trećoj i četvrtoj utakmici finala Istoka. Novu priliku da zaustavi nalet LeBrona i ekipe Toronto će imati na svom parketu u nedjelju. San Antonio je pak u trećoj utakmici polufinala Zapada pobijedio Houston 103-92 i tako poveo 2-1 u seriji. Spurse su do pobjede vukli Kawhi Leonard s 26 koševa, 10 skokova i sedam asistencija i LaMarcus Aldridge s 26 koševa i sedam skokova. Patty Mills zabio je 15, a Pau Gasol 12. Sve to Spursi su napravili bez jednog od najvažnijih svojih igrača, Tonyja Parkera. Iskusni francuski play operirao je sinoć u San Antoniju potrganu tetivu kvadricepsa, a liječnici još ne žele nagađati kada bi se mogao vratiti na parket.  Houstonu nije pomogla ni nova sjajna večer Jamesa Hardena. Kandidat za MVP nagradu zabio je 43 koša za 40 minuta na parketu, Ariza je zabio 17, Capela 12 uz 16 skokova... 