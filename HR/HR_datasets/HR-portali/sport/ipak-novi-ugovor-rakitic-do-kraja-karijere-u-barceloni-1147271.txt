Čini se da se priča oko ostanka Ivana Rakitića u Barceloni bliži kraju. Štoviše, hrvatski bi reprezentativac na Nou Campu mogao dočekati kraj karijere. Španjolska Marca piše da je Rakitićev menadžer Arturo Canales jučer u klupskim prostorijama održao ključni sastanak s vodstvom Barcelone. Raketa bi trebao potpisati ugovor do 2022. godine. Budući da će tada imati 34 godine, moguće je da će mu to biti posljednji klub u karijeri. Ostaje još dogovoriti financijske uvjete ugovora, no predsjednik Barcelone Joseph Maria Bartomeu želi da posao bude gotov prije ljetnog prijelaznog roka kako bi odbio sve zainteresirane klubove. Rakitić je u posljednje vrijeme izgubio je mjesto u prvoj momčadi Barcelone, javile su se i glasine da odlazi iz kluba, no on je sve to demantirao. - Ja uvijek kažem, Barça se ne napušta tako lako. I to je zaista tako. Igrati u tako velikom klubu san je svakog nogometaša, ja sam u Barceloni doživio najljepše trenutke u svojoj nogometnoj karijeri, to je klub koji mi je puno dao - rekao je nedavno.