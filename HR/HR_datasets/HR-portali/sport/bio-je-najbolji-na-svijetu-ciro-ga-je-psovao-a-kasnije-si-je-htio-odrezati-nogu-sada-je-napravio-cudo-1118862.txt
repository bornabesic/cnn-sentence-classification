Prošlo je više od deset godina otkako je nogometne travnjake napustio jedan od najvećih strijelaca koji je na njih ikada kročio. Gabriel Batistuta imao je sjajnu karijeru, a najbolje godine dao je Fiorentini. U njoj je proveo devet sezona, godinama bio najbolji klupski strijelac te osvojio kup i superkup. Igrajući za Romu, osvojio je prvenstvo i superkup, a ima i mnogo individualnih priznanja. Bio je najbolji strijelac Italije, dvaput Copa Americe, a postao je i rekorder u katarskoj ligi. Pele ga je 2004. godine proglasio jednim od najboljih živućih igrača svijeta, bio je argentinski igrač godine 1998., a godinu dana kasnije Fifa ga je proglasila trećim najboljim igračem svijeta. Uza sve navedeno, donedavno je bio najbolji strijelac u povijesti Argentine, u 78 nastupa zabio je 54 pogotka, što je tek ove godine nadmašio Lionel Messi. On je u polufinalu Copa Americe postigao svoj tada 55. gol i zamijenio legendarnog Batigola na čelu ljestvice. Nama je, pak, u sjećanju ostao iz 1998. godine kada je Hrvatska igrala protiv Argentine u skupini na SP-u u Francuskoj. U najavi susreta Ćiro Blažević upitan je bi li ga mijenjao za Šukera, a hrvatski izbornik za smiješkom je rekao: – Ni Zvone (Boban, nap. a.), ni ja ne bismo dali Šukera za deset Batistuta. Je.. te Batistuta – rekao je Ćiro i nasmijao novinare. A što se s Batistutom događalo nakon završetka karijere? Kao što smo jednom već pisali, završio je trenerski tečaj, ali nikada se nije uhvatio tog posla. Bio je pomalo razočaran nogometom, posebno stanjem u argentinskom nogometu, pa se povukao u osamu. Kupio je ranč i bavio se stočarstvom. No, stigli su i problemi. Naime, Batistuta je i tijekom igračke karijere imao problema s ozljedom, što ga je nastavilo mučiti i kasnije. Bol u nozi postao je neizdrživa. – Nakon što sam se prestao baviti nogometom, osjetio sam strašan bol. Po noći nisam mogao ustati iz kreveta i doći do zahoda koji je bio samo nekoliko metara udaljen. Otišao sam liječniku i molio da mi odreže nogu, ali rekao mi je da sam lud – izjavio je jednom prilikom Batistuta, a Carlos Tevez početkom prošle godine uznemirio je javnost kada je rekao da je Batistutino stanje toliko loše da ovaj ne može ni hodati. Tada se počelo pisati kako jedan od najboljih napadača svijeta više nikad neće moć potrčati za loptom, ali on je napravio pravo malo čudo i oporavio se. Prvo je demantirao napise da ne može hodati, a u ponedjeljak je dokazao da može i igrati, a i to da nije izgubio onaj napadački instinkt koji ga je krasio. Batistuta se, naime, odazvao pozivu na humanitarni susret koji se igrao u Firenci te postigao hat-trick. Argentinski mediji pišu da je to doživio izuzetno emotivno te je bio presretan što je opet na terenu. Uz tu pobjedu na travnjaku, Batistuta je u ponedjeljak dobio i još jedno priznanje. Postao je počasni građanin Firence, grada kojemu je priuštio toliko veselja. – Oduvijek sam Firencu smatrao i tretirao kao svoju djevojku. Ne moram vam ni opisivati kakvu ljubav osjećam prema tom gradu – rekao je Batistuta, a onda se i ispričao svojim navijačima: – Žao mi je što sam otišao u Romu. Osjećao sam se užasno jer sam izigrao povjerenje navijača Fiorentine – zaključio je emotivni Batistuta koji radost nije donosio samo navijačima Fiorentine i Argentine već i sa svima nama koji smo uživali u njegovim majstorijama.       