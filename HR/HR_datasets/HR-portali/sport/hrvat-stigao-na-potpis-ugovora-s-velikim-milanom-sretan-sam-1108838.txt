Mladi hrvatski nogometaš Mario Pašalić (21) karijeru će nastaviti u redovima posrnulog talijanskog velikana Milana. Pašalić je u četvrtak stigao na San Siro i ako uspješno prođe liječnički pregled, potpisat će ugovor za ''Rossonere''. "Sretan sam, no razgovarat ćemo nakon liječničkog pregleda", poručio je 21-godišnji veznjak. Pašalić dolazi u Milan kao član Chelsea na jednogodišnju posudbu s mogućnošću otkupa ugovora na kraju sezone. Prošle sezone bio je na posudbi u Monacu, a sezonu prije toga u redovima Elchea. Za Chelsea je potpisao 2014. godine stigavši iz Hajduka, ali još uvijek nije upisao ni jedan službeni nastup za ''Bluese''.  U seniorskoj reprezentaciji Hrvatske ima dva nastupa – u prijateljskim utakmicama protiv Cipra i Gibraltara. 