Boston su do pobjede predvodili Isaiah Thomas s 29 poena i 12 skokova, ali svjetla reflektora ipak su bila uperena u Kellyja Olynyka koji je upisao 26 poena, pet skokova i četiri asistencije. U majstorici polufinala doigravanja Istočne konferencije NBA lige, Boston je u svojem TD Gardenu slavio protiv Washingtona sa 115:105 u seriji na četiri pobjede, odnosno, ukupno su slavili sa 4:3. Boston će u svojem prvom konferencijskom finalu od 2012. godine igrati protiv Clevelanda koji je ranije rasturio Toronto, a prva utakmica finala igra se u Bostonu 17. svibnja. Boston su do pobjede predvodili Isaiah Thomas s 29 poena i 12 skokova, ali svjetla reflektora ipak su bila uperena u Kellyja Olynyka koji je upisao 26 poena, pet skokova i četiri asistencije. Dobar je još bio i Al Horford s 15 poena. Kod Washingtona najbolji su bili Bradley Beal s 38 poena, Otto Porter s 20 te Markieff Morrsi i John Wall s 18 poena. Bogdanović nije ostvario značajan učinak, upisao je pet poena u 17 minuta igre i uzeo jedan skok. No, vratimo se na Kanađanina Olynyka. Zanimljivo je odmah napomenuti kako su ovu utakmicu zapravo dobili igrači s klupe. Dok treneru Washingtona klupa nikad nije igrala veliku ulogu, Boston je baš zahvaljujući klupi ostvario pobjedu. Čak 48 poena upisali su rezervni igrači Bostona, a kod Washingtona klupa je upisala tek pet poena, to je onih Bobinih pet. Kanađanin je bio najefikasniji s klupe Bostona, a iznenadio je sve, pa čak i svoje suigrače. “Kelly nas je iznenadio. Ovo mu je najbolja utakmica ove sezone, pa možda i u karijeri. On je sigurno najveći radnik u ekipi sada je pokazao da zna i postizati koševe”, kazao je nasmješeni Al Horford nakon utakmice. Kanađanin je postao prvi košarkaš Bostona u zadnjih osam godina koji je u doigravanju ušao s klupe i upisao više od 25 poena. Zadnji je bio Eddie House u svibnju 2009. godine s 31 poenom protiv Orlanda. “Ovo je bila fantastična utakmica. Igrali smo sjajno i vjerujem da će navijači biti zadovoljni. Vukli su nas prema pobjedi i svake sekunde se osjetila njihova strast,” kazao je Olynyk. “Olynyk je odigrao sjajno. U trenucima kada se lomio rezultat povukao je Boston i čestitam mu na velikoj predstavi,” kazao je trener Washingtona, Scott Brooks. 