Hrgović je proveo deset dana u Kličkovu kampu u Austriji, a s njim je odradio dva sparinga. Hrvatski boksač i brončani s Olimpijskih igara u Riju, Filip Hrgović, sparirao je u pripremi ukrajinskog borca Vladimira Klička za meč s Anthonyjem Joshuom. Meč je na rasporedu u subotu, a održat će se na velebnom zdanju londonskog Wembleyja. Hrgović tvrdi kako je dobro upoznao Klička i usudio se prognozirati ishod meča. “Ovo je najveći meč u teškoj kategoriji u posljednjih 20 godina. Radi se o srazu dvije generacije, dvije različite škole boksa, dva olimpijska pobjednika. Legende boksa protiv mladog i razornog Joshue. Kličko će ovoga puta morati pokazati najviše do sada”, kazao je Hrgović u studiju portala 24sata. Hrgović je proveo deset dana u Kličkovu kampu u Austriji, a s njim je odradio dva sparinga. “Mislio sam da će toga biti više jer sam sličan borac kao Joshua, ali čini mi se da Kličku ne pašu baš agresivni sparinzi. Više je boksao s lošijim sparing partnerima kako bi se psihološki napunio pred meč”, otkrio je Hrgović. Stoga, Hrgović je prognozirao ishod meča u britančevu korist. “Moje srce je na strani Klička. Pripremao sam se s njim, sjajan je čovjek, veliki šampion i puno je dao boksu. Volio bih da pobijedi i povuče se, ali realno i objektivno, Joshua je favorit. Tako misli i većina stručnjaka. Za Vladimira će ovo biti težak meč. Joshua je razoran, eksplozivan i uvijek ide naprijed pa udara u serijama. Kličko je imao problema i s puno lošijim borcima od Joshue”, konstatirao je Hrgović. 