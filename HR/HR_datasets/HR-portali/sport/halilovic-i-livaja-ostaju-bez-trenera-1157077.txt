Hrvatski nogometaši Alen Halilović i Marko Livaja za tri mjeseca će dobiti novog trenera u Las Palmasu nakon što je trener Quique Setien (58) na izvanrednoj konferenciji u subotu rekao da su prekinuti pregovori oko produljenja njegovog ugovora čime će napustiti klupu na kraju sezone. "Jutros sam predsjedniku i igračima rekao kako neću produžiti ugovor koji istječe na kraju sezone, da se neće nastaviti pregovori oko mog ostanka u klubu", izjavio je Setien na konferenciji za medije na kojoj nisu bila dopuštena pitanja novinara. Odluku je donio jutro nakon pobjede od 1-0 nad petoplasiranim Villarrealom. Las Palmas se trenutačno nalazi na 11. mjestu među 20 klubova. "Nisam htio omesti momčad prije te utakmice, a niti želim poremetiti planove kluba za iduću sezonu pa sam sada odlučio priopćiti odluku. Razgovor s klupskim predsjednikom nekoliko sati prije utakmice protiv Espanyola motivirala me na odlazakm rekao je Setien. "Projekt kojeg sam zacrtao neće se nastaviti", dodao je.  Setien je trener Las Palmasa od listopada 2015. godine, a ugovor mu istječe 30. lipnja. Ljetos je u redove 'Žutih' doveo 23-godišnjeg hrvatskog napadača Marka Livaju koji je dotad igrao za ruski Rubin Kazan. U siječnju je iz njemačkog HSV-a doveo 20-godišnjeg ofenzivnog veznog Alena Halilovića. Pregovori oko njegovog novog ugovora trajali su nekoliko mjeseci. "Nakon prosinca je dogovor o nastavku suradnje bilo samo pitanje trenutka no razlike su se kasnije povećale i postale nepremostive", rekao je. "Do zadnje utakmice ćemo nastaviti istim intenzitetom. Zalaganje igrača i njihov napor su sada važniji nego ikada". Zasad je nepoznato tko bi ga mogao zamijeniti, ali i gdje će karijeru nastaviti Setien. Nakon što je Luis Enrique najavio odlazak s klupe Barcelone u lipnju mediji su ga uvrstili na širi popis kandidata. "Las Palmas je pod Setienom igrao najljepši nogomet u Španjolskoj. To je igra s posjedom lopte, s puno dodira i atraktivnih poteza", rekao je Anton Maena, radijski izvjestitelj postaje Cadena SER.  