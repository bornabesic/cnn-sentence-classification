Zahvaljujući plasmanu GNK Dinamo u skupine Lige prvaka u sezoni 2015/16., UEFA je nagradila modri klub s iznosom od 3.526.823 Eura koje će modri klub podijeliti svim klubovima koji se natječu u MAXtv Prvoj ligi. Cijelu je situaciju na konferenciji za medije pojasnio glavni direktor kluba Tomislav Svetina:  - Krivo mi je što naša krovna organizacija, kao niti hrvatski klubovi, nije prepoznala činjenicu da će zbog prošlogodišnjeg ulaska Dinama u Ligu prvaka svaki naš prvoligaški klub će dobiti tri milijuna kuna. S obzirom na to da se budžet Lige prvaka povećao, za očekivati je da će ta sredstva iduće godine biti i veća. Direktor Svetina pokušao je približiti javnosti što uspjesi Dinama znače za cjelokupni hrvatski nogomet:  - Ponukani smo napisima u medijima, kao i vapajima pojedinih nogometnih klubova koji su u teškoj situaciji i mislim da ovakve stvari promiču našoj javnosti. Negdje se čak provlači teza je li uopće Liga prvaka potrebna - rekao je direktor pa nastavio: - Dinamo je svojim ulaskom i nastupima u Europi zadnjih par godina doveo hrvatski nogomet do toga da smo vrlo blizu mogućnosti da imamo dva kluba u natjecanju za najprestižnije europsko natjecanje. Isto tako, Dinamo je doveo do toga da svaki naš klub ove godine dobije po tri milijuna kuna, a ta će sredstva biti veća iduće godine jer smo i ove sezone u Ligi prvaka.  Za što hrvatski klubovi trebaju iskoristiti dobiveni novac?  - Našim ulaskom u Ligu prvaka i našim angažmanom i hrvatski nogomet ide naprijed. Tri milijuna kuna dobit će svaki klub za unaprjeđenje njihovih nogometnih škola. UEFA zahtijeva da se taj novac ulaže u mlade i da se razvija nogomet - rekao je Svetina pa nastavio o tome kako se kontroliraju uložena sredstva: - Postoji licenciranje za domaće natjecanje unutar Hrvatskog nogometnog saveza, kao i za klubove koji igraju europska natjecanja. Moraju se zadovoljiti kriteriji vezani za nogometne škole i razvoj igrača gdje se može vidjeti kako se ta sredstva troše. Direktor Svetina pozvao je lokalne samouprave da i one pokušaju pomoći manjim klubovima:  - Pozivam jedinice lokalne samouprave da sa svoje strane naprave maksimalno sve i da pomognu hrvatski nogomet. Koliko god neki loše pišu i govore o našem nogometu, hrvatski je nogomet najbolji izvozni proizvod Hrvatske u zadnjih 25 godina. Treba gledati samo brojke - naveo je direktor modrog kluba pa dodao o tome kako dodatno popraviti stanje: - S dobrim rezultatima i pozitivnim okruženjem svima je bolje i svi se trebamo dobro osjećati. Nije Dinamo ovo ''donio'', već je svojom igrom, radom, angažmanom i politikom omogućio da taj novac svi klubovi zarade, ali i da ga ulože u mlade. Ako će se poraditi i na izgradnji infrastrukture, marketingu i ostalome, sigurno da sve skupa ima smisla. Činjenica na papiru svakako je ta da modri klub rezultatima u Europi pomaže manje klubove, i to sve klubove koji su natječu u prvoj ligi:  - Dinamo zadnjih par godina sudjeluje u Europi, samo od toga dobili smo dva milijuna Eura koje su podijelili hrvatski klubovi. Dinamo ne stoji samo iza jednog kluba jer se novac raspoređuje i pomažemo svim klubovima - naglasio je Svetina predstavnicima medija pa za kraj sažeo tri glavne stvari: - Tri su stvari bitne... zadnjih godina 14 milijuna kuna slilo se u hrvatske klubove sudjelovanjem Dinama u europskim natjecanjima, sudjelovanjem u europskim Dinamovim pobjedama nacionalni je koeficijent narastao i sudjelovanjem prošle godine u Ligi prvaka svaki je klub dobio tri milijuna kuna. 