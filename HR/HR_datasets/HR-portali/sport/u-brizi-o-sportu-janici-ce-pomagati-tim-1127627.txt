Kako se i očekivalo, Vlada Republike Hrvatske na jučerašnjoj je sjednici (u zatvorenom dijelu) imenovala Janicu Kostelić (34) prvom državnom tajnicom Središnjeg državnog ureda za šport. Istodobno je najbolja hrvatska skijašica svih vremena razriješena dužnosti pomoćnice ministra znanosti, obrazovanja i sporta. Sportaši zadovoljni rješenjem Tako je sport prvi put u samostalnoj Hrvatskoj dobio zasebno mjesto u državnoj administraciji. Sportaši, sportski dužnosnici i sportske udruge tražili su posebno ministarstvo za sport (eventualno povezano s turizmom), no dobili su središnji državni ured, što je također korak koji pozdravljaju. Središnji državni ured za sport, stoji u Vladinoj odluci, osniva se radi održanja kvalitete i unapređenja hrvatskoga sporta, kao i poboljšanja uvjeta za bavljenje sportom i sportskim djelatnostima. Glavna zadaća Ureda bit će donošenje dugoročne Strategije razvoja sporta, ulaganje u veći broj malih sportskih objekata, poticanje sporta u službi zdravlja, redefiniranje položaja profesionalnih i amaterskih sportskih klubova, osiguranje primjerenih tehničkih i financijskih uvjeta vrhunskim sportašima te provođenje mjera za suzbijanje nasilja na sportskim terenima. Izmjenom zakonske regulative (prije svega Zakona o sportu i Zakona o sportskoj inspekciji) Vlada će, najavljuje se, ojačati financijsku odgovornost sportskih klubova i saveza te učinkovitije urediti nadzor nad njima. Formiranje ureda težak posao Za Janičina zamjenika imenovan je Darko Vučić za kojega je rečeno da ima veliko iskustvo u radu (sportske) administracije u kojoj mu je posljednji posao bio na dužnosti načelnika Sektora za razvoj sporta. On bi trebao predvoditi stručni tim koji bi Janici bio na raspolaganju u realizaciji njezinih ideja. No formiranje Ureda neće biti lak posao. Pretpostavlja se da će okosnicu tima činiti ljudi koji su u Ministarstvu znanosti, obrazovanja i sporta (MZOS) bili zaduženi za sportski dio, a njih je bilo 16. >> Janica Kostelić prva državna tajnica za sport 