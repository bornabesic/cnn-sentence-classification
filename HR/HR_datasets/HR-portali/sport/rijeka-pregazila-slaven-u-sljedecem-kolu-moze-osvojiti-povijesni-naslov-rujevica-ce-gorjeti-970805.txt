JOŠ SAMO Cibalia može spasiti Dinamo! Naime, u 34. kolu HNL-a Rijeka je 2:0 slavila u Koprivnici protiv Slavena i dva kola prije kraja branitelju naslova pobjegla na ogromnih pet bodova razlike. Riječani u sljedećem kolu pobjedom protiv Cibalije, predzadnje momčadi lige, mogu osvojiti titulu. Postat će prvaci i u slučaju da Dinamo u istom kolu ne pobijedi Osijek u gostima.   Rijeka je kod Slavena, kluba koji bi mogao odlučiti prvenstvo jer je ranije na istom stadionu šokirao i pobijedio Dinamo, povela u 14. minuti. Ogromnu skupinu riječkih navijača obradovao je najbolji igrač HNL-a Franko Andrijašević. Zabio je na svoj način, našao se u pravo vrijeme na pravom mjestu i s pet metara je probio domaćeg vratara Matkovića.    Slaven je najbolji period svoje igre imao odmah nakon primljenog gola, a najbliže izjednačenju bio je u 20. minuti kada je nakon sjajne akcije lopta stigla do Hebera koji je tukao sa 16 metara, ali je gostujući vratar Prskalo sjajno obranio njegov udarac.  Vešovićev gol o kojem će se još pričati Utakmicu je odlučio u samoj završnici prvog dijela Vešović pogotkom o kojem će se još pričati. Jedan od najboljih igrača Rijeke pucao je, Matković zakačio loptu, a onda je prešla gol-crtu. Na putu prema golu dirao je loptu i Gavranović koji je bio u zaleđu, ali su suci procijenili da je napadač Rijeke loptu dirao nakon što je već bila u golu.  U drugom dijelu vidjeli smo Kekovu taktičku školu jer domaći gotovo i da nisu prišli golu. Slovenski trener rano je zatvorio utakmicu, izvadio je napadača Gavranovića, a uveo veznjaka Maleša te Slaven nije pronašao rješenje za takvu formaciju gostiju.