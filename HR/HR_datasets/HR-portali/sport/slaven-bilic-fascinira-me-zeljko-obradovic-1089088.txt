Slaven Bilić s West Hamom nalazi u SAD-u na pripremnoj turneji pa je hrvatski trener tu priliku iskoristio da s Amerikancima popriča o košarci. – 1990. u NBA ligi nije bilo puno stranaca, no iz Splita je bilo više igrača nego praktički iz ostatka svijeta. Bilo su petorica ili šestorica – Toni Kukoč, Dino Rađa, Žan Tabak, Dražen Petrović (rođen u Šibeniku), Stojko Vranković (Drniš)... Nogomet i košarka tada su bila dva najpopularnija sporta. Momčad iz moga Splita tri puta je bila europski prvak s igračima koji su kasnije napravili NBA karijere. U bivšoj Jugoslaviji imali smo nevjerojatnu košarkašku kulturu. Čak i danas Hrvatska, Srbija i Slovenija daju nekoliko NBA igrača – rekao je Bilić, prenosi stranica kluba. – 1992. u finalu Olimpijskih igara vodili smo 25:23 iako je američki Dream Team bio puno bolji – dodao je Bilić pa se prisjetio legendarnog Dražena Petrovića. – On je bio sjajan. Bio je primjer sportaša koji je lud za igrom i stalno trenira. Prije nego što je poginuo, nadali smo se da će biti All-Star igrač. Otkrio je i za koga je navijao dok je bio mlađi. – Bio sam veliki obožavatelj Utah Jazza. Sjećam se da smo 1998. tijekom SP-a u Francuskoj moj cimer Robert Prosinečki, koji je također bio lud za NBA-om, i ja u 1 ujutro gledali finale nakon što smo svladali Jamajku. Michael Jordan zabio je pobjednički koš, a ja sam bio razočaran. Govorio je o košarkaškim trenerima i nahvalio srpskog stručnjaka Željka Obradovića. – Mi u Hrvatskoj imamo dobrih trenera, no fascinira me Željko Obradović. On radi nevjerojatne stvari, osvaja naslove u Euroligi i hrpu drugih trofeja. Ne znam nikoga u drugom sportu tko je tako dominantan. Guardiola, Ancelotti, Mourinho i Ferguson nisu ni blizu Obradoviću – gdje god dođe, dolaze naslovi.