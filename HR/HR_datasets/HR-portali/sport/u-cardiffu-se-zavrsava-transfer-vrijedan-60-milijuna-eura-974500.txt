Foto: Getty Images / Guliver Image OTKAD je klub kupio Kinez Yonghong Li, Milan se ne zaustavlja na nogometnom tržištu. Iako je sezona tek nedavno završena, Rossoneri su već doveli braniča Villarreala Mattea Musacchija i veznjaka Atalante Francka Kessiea, a sve je završeno i s Ricardom Rodriguezom, lijevim bekom Wolfsburga. Međutim, izvršni direktor Marco Fassone i sportski direktor Massimiliano Mirabelli tek se zagrijavaju za prijelazni rok.  Spomenuti dvojac otišao je u Cardiff na finale Lige prvaka između Real Madrida i Juventusa, tamo je već održao sastanak s jednim od najboljih menadžera svijeta Jorgeom Mendezom, a Talijani još uvijek ne znaju zašto se Portugalac susreo s čelnicima Milana.  Međutim, ono što je sigurno jeste njihov susret s predsjednikom Reala Florentinom Perezom, a tema je - Alvaro Morata. Španjolski mediji uvjeravaju kako je 23-godišnji napadač već prihvatio transfer na San Siro, a Fassone i Mirabelli spremili su 60 milijuna eura Realu za bivšeg igrača Juventusa koji bi primao godišnju plaću osam milijuna eura. Očekuje se da aktualni prvak Europe prihvati ponudu i da transfer bude završen kroz nekoliko dana, čime bi Milan dobio veliko pojačanja za sljedeću sezonu, u kojoj se želi vratiti u vrh Serije A, plasirati u Ligu prvaka i što dalje stići u Europskoj ligi. Ali to nije sve. Iako se čini kako zasad ima novca samo za jednog kapitalca, Milan nije odustao ni od Andree Belottija iz Torina. Talijanski napadač navijač je Rossonera od djetinjstva, a uprava kluba trebala bi već u utorak održati sastanak s predstavnicima Bikova. Milan je ponudio Torinu 70 milijuna eura i jednog igrača od Gianluce Lapadule, M'Baye Nianga ili Andree Bertolaccija.  "Belotti i Morata zajedno? Da, moguće je ako nam sponzori pošalju još više novca i ovim ih putem pozivam da to učine, kako ne bismo morali birati između njih dvojice, već da oba zaigraju za Milan sljedeće sezone", rekao je nedavno trener Vincenzo Montella kroz smijeh na konferenciji za novinare.