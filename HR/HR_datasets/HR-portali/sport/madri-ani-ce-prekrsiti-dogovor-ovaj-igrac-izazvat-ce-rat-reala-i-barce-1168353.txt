Katalonski mediji nedavno su objavili kako je Theo Hernandez, lijevi bek Atletico Madrida koji igra na posudbi u Alavesu, jedan od igrača s vrha liste želja Barcelone za sljedeću sezonu. No, u priču se uključio Real Madrid pa Marca piše da je Hernandez već obavio liječnički pregled te kako će kraljevski klub iskoristiti klauzulu u ugovoru prema kojoj lijevi bek može napustiti Atletico u slučaju podmirenja odštete u iznosu od 24 milijuna eura. Real će tako prekršiti usmeni dogovor s Atleticom prema kojem nije bilo međusobnog otimanja igrača. Zanimljivo, Hernandez još nije odigrao niti minute u prvenstvu za Atletico čiji je član i njegov brat Lucas. Nema sumnje kako će Madriđani ponovno navući na sebe bijes Katalonaca i gradskih suparnika sa Vicente Calderona. 