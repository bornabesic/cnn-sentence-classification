U nedjelju s početkom u 19 sati u Kutiji šibica Futsal Dinamo i Split Tommy igraju drugu polufinalnu utakmicu prvenstva Hrvatske. Gosti dolaze s vodstvom 1:0 jer su u Splitu slavili u fantastičnoj utakmici s 4:2 i napravili korak prema finalu. No, dinamovci se ne predaju. "Ovu utakmicu moramo dobiti iz nekoliko razloga. Prvi, omogućuje nam ostanak u igri za naslov. Drugi, ne želimo da nam ovo bude zadnja utakmica sezone. Treći, radi se o jubilarnoj stotoj službenoj utakmici kluba koju želimo obilježiti pobjedom. I četvrti, ne i najmanje važan, želimo se odužiti našim navijačima koji će, kao i svaki puta do sada, do kraja ispuniti Kutiju i napraviti nezaboravnu atmosferu", poručuju iz Futsal Dinama. Momčad koja prva ostvari dvije pobjede ući će u finale u kojem ih već čeka Nacional. Momčad Kujtima Morine jučer je s 2:1 slavila u Makarskoj i tako 'dvokorakom' osigurala plasman u samu završnicu u kojoj brani naslov.