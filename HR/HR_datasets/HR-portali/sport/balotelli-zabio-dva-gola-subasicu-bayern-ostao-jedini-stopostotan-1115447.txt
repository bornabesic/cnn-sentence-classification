Nogometaši Nice preuzeli su prvo mjesto na ljestvici francuskog prvenstva nakon što su u susretu 6. kola na svom terenu svladali dosadašnjeg lidera Monaco sa 4:0 (2:0). Konačni rezultat ne daje pravu sliku događanja na terenu jer je Monaco bio ravnopravan suparnik, no nije uspijevao realizirati svoje prilike što je domaći sastav znalački iskoristio. Prvi gol na utakmici postigao je Baysse (17), uslijedila su dva pogotka Balotellija (30, 68), a konačnih 4:0 postavio je Plea (86). Vratar hrvatske reprezentacije Danijel Subašić branio je čitavu utakmicu za Monaco, bio je nemoćan kod pogodaka, a uspio je i obraniti 11-erac Plei u 84. minuti. Nice sada ima 14 bodova, jedan više od Paris SG-a i Monaca koji drže drugo i treće mjesto na ljestvici. Suparnik Dinama u skupini H Lige prvaka Lyon na svom je terenu sa 5:1 (2:1) svladao Montpellier. Gosti su poveli preko Sansona (4), ali odmah potom su ostali bez isključenog Poatyja, a domaći su s igračem više na kraju stigli do uvjerljive pobjede. Strijelci su bili Fekir (37-11m, 57), Tolisso (42, 71) i Cornet (75). Lyon je s nova tri boda stigao na sedmo mjesto sa 10 bodova, dok je Montpellier 13. sa šest bodova. Mateo Pavlović odigrao je svih 90 minuta u 2:1 (1:0) domaćoj pobjedi Angersa protiv Caena za kojega je Ivan Santini igrao do 66. minute. Angers je sada 10. s devet bodova, a Caen 14. sa šest. Uvjerljiva pobjeda Bayerna Njemački nogometni prvak Bayern iz Muenchena ostao je jedini stopostotan u Bundesligi nakon odigranog 4. kola ove sezone zahvaljjući 3:0 (1:0) domaćoj pobjedi protiv Herthe iz Berlina.  Bavarci su do nove pobjede stigli golovima Riberyja (16), Alcantare (68) i Robbena (72). Bayern sada ima 12 bodova, dva više od drugog Koelna i tri od Borussije Dortmund, Eintrachta iz Frankfurta i Herthe. Koeln je do drugog mjesta na ljestvicistigao preokretom u Gelsenkirchenu kojim je kao gost svladao domaći Schalke 04 sa 3:1 (1:1). Schalke je poveo preko Huntelaara (36), no samo dvije minute potom poravnao je Osaka (38), da bi u posljednjih 15 minuta Modeste (77) i Zoller (84) osigurali pobjedu gostima. Schalke je tako i nakon 4. kola ostao bez bodova, ali za utjehu barem je postigao prvi pogodak u prvenstvu. Na nuli je ostao još jedan velikan njemačkog nogometa Werder iako je do pred sam kraj utakmice na svom terenu vodio protiv Mainza 05 sa 1:0 golom Hajrovića (12). No, Malli (87) i De Blasis (90+2) su pogodili za preokret kojim je Mainz stigao na sedmo mjesto sa sedam bodova. 