Jedan sretniji od drugog izlazili su naši reprezentativci iz svlačionice. Ipak, najveći osmijeh imao je junak, strijelac jedinog gola Nikola Kalinić. Bivši hajdukovac na kraju je dobio ovacije punog Maksimira. Tek smo na pola puta - Ovo je veliki korak prema prvom mjestu. Drago mi je da sam nastavio zabijati, samo što ovaj put nisam u 90. minuti kao što zabijam za Fiorentinu, hehe. Ma, bolje je zabiti ranije, da se ne živciramo do kraja – rekao je Kalinić, te opisao svoj gol:  - Čim sam se okrenuo, opalio sam jer sam znao da mi je čuvar na leđima, i eto, ušla je.  Izbornik Čačić pogodio je stavivši u prvih 11 i Mandžukića i Kalinića.  - Mislim da smo se Mandžo i ja dobro slagali, ali pitajte izbornika jesam li sada zabetonirao mjesto u prvih 11 – sa smiješkom je zaključio Kalinić.  Mario Mandžukić opet nije zabio u Maksimiru, njegov post na stadionu Dinama traje skoro četiri godine. - Vama to izgleda kao post, ali ja uopće na to ne mislim. Meni je samo bitno da momčad pobjeđuje – kazao je Mandžo.  Kapetan Modrić opet je bio na razini, dirigirao je igrom kockastih.  - Odigrali smo fenomenalnu utakmicu, pogotovo prvo poluvrijeme. Jako dobra predstava i jako važna tri boda. Ali nemojmo se zavarati, tek smo odigrali pola utakmica – kazao je Modrić.  Ozlijeđenog Vrsaljka sjajno je sinoć zamijenio Tin Jedvaj.  - Dobro smo se branili, uspijevali su nam doći samo do 20 metara. Zadovoljan sam svojom igrom, iako to baš i nije moja prirodna pozicija. Moj zadatk je bio čuvati Konopljanku, mislim da se baš i nije vidio – rekao je Jedvaj.  Domagoj Vida odlično je dirigirao obranom protiv “svojih” Ukrajinaca. - Važna tri boda za odlazak u Rusiju, sada smo jako blizu odlaska na SP. No, ne trebamo se zalijetati. Hvala navijačima što su napunili stadion i nisu radili gluposti, nadam se da više nikada nećemo igrati pred praznim tribinama. A svojim Ukrajincima želim puno sreće u nastavku kvalifikacija, neka mi budemo prvi, a oni drugi – rekao je Vida, te dodao: - Mitrović i ja smo se već uigrali, mislim da smo funkcionirali odlično. Hrvatska je pokazala da ima dužinu, zamjenu na svakoj poziciji – rekao je Vida.  Suba: Skoro me zeznuo vjetar Danijel Subašić nastavio je sa sjajnim obranama, sa jučerašnjom utakmicom sakupio je već 21 u kojoj mu je mreža bila netaknuta ove sezone (17 puta u Monacu, četiri puta u dresu Hrvatske).. . - Teško je bilo, iako smo trebali dobiti sa većom gol razlikom. Kod onog kornera kada mi je ispala lopta, zeznuo me vjetar. Srećom, dečki su me spasili. Drago mi je da mi je skandirao Maksimir – kazao je Suba.  Josip Pivarić odigrao je vrlo dobru utakmicu, iako je na svojoj strani imao najboljeg ukrajinskog igrača Jarmolenka.  - Mandžo je strašan, puno mi je pomogao zatvarujući taj naš lijevi bok. Josip je samo jednom riječju odgovorio na prekjučerašnji komentar Joška Jeličića da Pivarić nije igrač za prvih 11 reprezentacije.  - Čestitam mu – zaključio je sa smiješkom.  >>Ljubav je na Maksimiru: Hrvat zaprosio Ukrajinku! >>Maksimir je opet bio pun: Hrvatska sjajnim golom Kalinića stigla do važne pobjede 