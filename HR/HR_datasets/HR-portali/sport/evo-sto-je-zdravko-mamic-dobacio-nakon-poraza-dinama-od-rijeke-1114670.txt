Nogometaši Dinama sinoć su doživjeli pravi potop na Rujevici, Rijeka je u velikom derbiju slavila s 5:2. Modri već dugo nisu izgledali tako nemoćno, iako treba reći da velike zasluge za to ima i odlična igra domaće momčadi. Nakon utakmice Zlatko Kranjčar čestitao je Rijeci na pobjedi te podnio ostavku. – Nakon poraza od Osijeka i Lyona medijski se potencirao moj neadekvatan učinak i rezultat. Ja sam to prihvatio, a nakon današnje utakmice došao je trenutak da nakon trećeg poraza zahvalim Dinamu što me me doveo i dao mi priliku – rekao je Zlatko Kranjčar nakon utakmice te se oprostio od igrača. Čelnici Dinama nisu bili raspoloženi za izjave, odbijali su ih dati. Čak i inače razgovorljivi Zdravko Mamić nije davao izjave iako je, prolazeći pokraj novinara koji su ga pokušali uhvatiti za izjavu, u prolazu dobacio: – A što da ti kažem, ljubavi moja? Ja sam samo navijač Dinama – kazao je Zdravko Mamić. 