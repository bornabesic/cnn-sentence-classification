FERNANDO ALONSO uspješno je odradio obavezni program za debitante na 500 milja Indianapolisa u svom prvom nastupu u IndyCar bolidu. Novaci na Indyju 500 moraju odvoziti krugove unutar propisanih prosječnih brzina kako bi dobili dozvolu za nastup na utrci. Alonsov cilj bio je odvoziti 10 krugova prosječnom brzinom između 330 i 338 km/h, 15 krugova brzinom između 338 i 346km/h i 15 krugova brzinom između 346 i 354 km/h. Španjolac je prije dva dana u odvozio ukupno 110 krugova u svom IndyCar bolidu koji su pripremili McLaren/Honda/Andretti, a najbrži krug odvozio je prosječnom brzinom od 358.151km/h. "Bilo je zabavno, dobar način za započeti, postupno povećavati brzinu", rekao je Alonso. "Na početku je bilo nešto teže dosegnuti minimalnu brzinu, ali na idućim stepenicama osjećaj je bio dobar. Nadam se da ćemo moći odvoziti dosta krugova i početi osjećati bolid, u ovom trenutku bolid vozi mene, a ne ja njega. Osjećam se ugodnije jer nakon 30 ili 40 krugova možete početi korigirati svoje linije, otkrivati u kojoj brzini odvoziti koji zavoj. U ovom trenutku sve izgleda dobro, ali sad tek počinje prava stvar". Službeni trening za 500 milja Indianapolisa počinje u ponedjeljak iza VN Španjolske, 15. svibnja. Alonso je priznao je da mu se staza Indianapolis Motor Speedway u kokpitu činila puno uža nego na televizijskim snimkama i da ne može zamisliti tri paralelna bolida pri tim brzinama. "Staza je uža nego što sam mislio", rekao je Alonso. "Gledate televiziju i vidite tri bolida jedan pokraj drugoga na glavnom pravcu. Sad sam ja u bolidu na glavnom pravcu i teško mi je zamisliti kako se tu mogu smjestiti tri bolida pri toj brzini. Znam da je Marco prvi zavoj prošao punim gasom pa sam rekao da ću to i ja učiniti jer znam da je bolid za to sposoban", komentirao je Alonso nakon što je redovni vozač momčadi Andretti Autosport Marco Andretti isprobao Alonsov bolid prije njega. "Stigao sam do prvoga zavoja i bio sam uvjeren da sam ga prošao punim gasom, ali noga nije bila do poda, imala je svoj odvojen život, nije bila povezana s mozgom u tom trenutku. U drugom ili trećem krugu sam uspio, ali u prvom krugu bilo je dobro osjetiti poštovanje prema ovom mjestu, prema bolidu, prema brzini. Za bilo kojeg vozača taj osjećaj je čisti adrenalin pa je to bio dobar dan", rekao je Alonso kojeg je oduševila i jednostavnost IndyCar bolida u odnosu na Formulu 1: "Pitaju vas jeste li spremni, vi kažete da jeste, upalite bolid i krećete. U Formuli 1 treba šest minuta da upalite bolid jer sve moraju provjeriti, ponovno provjeriti, toliko je tehnologije u tim bolidima. Puno toga usporava vožnju. Ovdje je zabavnije jer samo upalite motor i krećete.”