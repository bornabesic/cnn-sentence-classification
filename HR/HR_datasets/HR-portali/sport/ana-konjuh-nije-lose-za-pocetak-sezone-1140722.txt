Za 23-godišnju omanju Amerikanku Lauren Davis bila je to treća sreća. U Aucklandu na Novom Zelandu igrala je treći WTA finale u karijeri i napokon osvojila prvi naslov. Na našu veliku žalost, jer s druge strane mreže bila je naša 19-godišnja teniska nada Ana Konjuh, koja je lovila svoju drugu WTA krunu. No Dubrovčanka u finalu nije pružila igru iz prijašnjih mečeva. Naprosto nije mogla pratiti ritam razigrane i za nadmetanje raspoložene Lauren, vidjelo se to od samog početka. Prpić ima iskustvo Naša najbolja tenisačica puno je griješila, servis je nije služio. Napravila je čak i pet dvostrukih pogrešaka pri serviranju, često na break-loptama i na kraju izgubila s 3:6, 1:6, nakon sat i 13 minuta igre. Nottingham iz 2015. godine zasad ostaje njezin jedini osvojeni turnir. – Naravno da sam razočarana porazom u finalu, nije završilo onako kako sam željela, ali ovo nije loš početak sezone. Čestitam Lauren koja je igrala nevjerojatno i svaku je loptu poslala baš tamo kamo je trebalo, tako da nisam imala neke velike izglede – izjavila je Ana Konjuh nakon meča u kojem je drugi put poražena od Davis (i prvi je put to bilo na turniru u Aucklandu, prije tri godine). Amerikanka je u ovom trenutku 61. na WTA listi, ali vrijedi više, već u ponedjeljak bit će 46. igračica svijeta. Na njezinu se licu jasno vidjela sreća i – veliko olakšanje. – Osjećaj je sjajan, gotovo nestvaran. Čekala sam na ovaj trenutak nekoliko godina. Dva prošlogodišnja poraza u finalima (u Washingtonu i Quebecu, op. a.) bila su obeshrabrujuća i frustrirajuća. No dočekala sam treću sreću – kazala je ushićena Amerikanka. Kad se sve zbroji, bio je to doista dobar Anin ulazak u sezonu od koje očekuje da je pogura među 20 najboljih tenisačica na svijetu kao i potvrda odlične suradnje s novim trenerom, našim prekaljenim teniskim magom Goranom Prpićem. A turnir u Aucklandu uopće nije bio loš (iako nevelikog nagradnog fonda od 226.750 USD), podsjetimo samo da su prve dvije nositeljice bile sestre Williams, Serena i Venus. Ana je sljedeći tjedan trebala nastupiti na turniru u Hobartu na Tasmaniji, u prvom kolu morala bi se opet sučeliti s Njemicom Julijom Georges, ali Dubrovčanka je otkazala nastup. Službeno zbog ozljede stopala, ali zapravo više iz želje da se odmori i što bolje pripremi za prvi Grand Slam turnir sezone Australian Open koji počinje 16. siječnja i od kojega puno očekuje. Ana bi ondje prvi put u karijeri mogla biti među nositeljicama. Jer u ponedjeljak će biti 36. na svijetu, a nastup u Melbourneu već su otkazale Kvitova, Azarjenka i Keys. Otkaza će zasigurno biti još... Vekić i Fett za glavni turnir A u glavnom ždrijebu Hobarta mogla bi se naći 20-godišnja Zagrepčanka Jana Fett koja je jučer prošla i drugu prepreku u kvalifikacijama. Sa 6:3, 6:3 pobijedila je 198 mjesta bolje plasiranu Španjolku Silviju Soler Espinozu. Kako je bilo puno otkaza, u glavni će turnir jamačno ući i nekoliko sretnih gubitnica. Blizu glavnog turnira u Sydneyu je Osječanka Donna Vekić, ona je u drugom kolu nadjačala Amerikanku Vaniju King, 77. igračicu svijeta, sa 6:2, 2:6, 7:5. Mirjana Lučić-Baroni poražena je od Ukrajinke Katerine Bondarenko (68.) sa 6:3, 3:6, 3:6.