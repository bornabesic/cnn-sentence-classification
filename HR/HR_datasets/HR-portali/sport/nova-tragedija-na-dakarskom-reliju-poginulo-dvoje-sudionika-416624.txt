NAKON smrti francuskog motociklista Pascala Terryja, Dakarski je reli, ove godine premijerno u Južnoj Americi, odnio dvije nove žrtve, ne izravno vezane uz samo održavanje relija. Dvoje čileanskih građana smrtno je stradalo u automobilu kojega je frontalno pogodio kamion koji je prevozio gume na mjesto početka devete etape Dakra, koja se održava u ponedjeljak. Nesreća se dogodila tijekom noći s petka na subotu u Pejerreyesu, 400 kilometara sjeverno od glavnog grada Santiaga. Logistički kamion pripada argentinskoj kompaniji, a njime je upravljao Argentinac Marcelo Sanchez, objavili su iz policije. Istraga još uvijek traje, a poznato je da je Argentinac izgubio kontrolu nad upravljačem skrenuvši u suprotnu prometnu traku. Vozač kamiona prošao je bez ozljeda. Trenutačno se nalazi u pritvoru, gdje će ostati dok se obrada ne završi i odluči o vjerojatnom podizanju prijave. Totalsport Foto: AFP