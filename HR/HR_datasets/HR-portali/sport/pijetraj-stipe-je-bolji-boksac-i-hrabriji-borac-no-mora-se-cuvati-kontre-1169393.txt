Je li Stipe Miočić dovoljno drukčiji da nadjača prokletstvo teške kategorije i da doista postane borac koji će prvi naslov prvaka obraniti više od dva puta? Uoči noćašnje borbe s Dos Santosom (po hrvatskom vremenu u nedjeljnu zoru, oko šest), na kladionicama je Stipe blagi favorit, no kako ta borba izgleda u očima boraca i stručnjaka? Prvo smo to pitali Dražena Forgača, trenera slobodne borbe iz American Top Teama u kojem je Dos Santos trenirao kada je zbog borbe s Rothwellom boravio u Zagrebu. – To je okršaj dvojice najboljih u kraljevskoj kategoriji i može biti meč od deset sekundi, ali i od svih pet runda. Očekujem opet izjednačenu borbu, veliku bitku koja će se većinom odvijati u stojećem stavu. Stipe ima duže ruke Obojicu dobro poznaje i Igor Pokrajac, hrvatski borac s najviše UFC borbi: – Stipe je psihički stabilniji borac. On je prvak i ne bi se trebao povlačiti, nego ići naprijed, jer kretanjem unazad Dos Santos gubi borbu. Brazilac je izazivač i trebao bi napadati. Dos Santos je dulje na sceni i jako je dobar boksač, no Stipe boksa profinjenije. Razorni udarač Dos Santos prenisko drži ruke jer iz tog položaja valjda ima bolju reakciju, no ja više volim Stipin način boksa. Upozorio nas je Igor na detalj koji bi mogao odigrati važnu ulogu: – S nekoliko dobrih udaraca u području očiju, Stipe bi mogao znatno oštetiti vidno polje Dos Santosa, kojemu svaki dobar udarac u lice izaziva velike otekline jer ima osjetljivo kožno tkivo. A kako da Stipe dođe do takvih udaraca, pitali smo izbornika hrvatske boksačke reprezentacije Leonarda Pijetraja: – Stipe ima duže ruke i može udarati prednjim lijevim direktom a da se ne izlaže velikoj opasnosti. No, gledajući njihovu prvu borbu, primijetio sam da obojica premalo koriste prednji direkt. Čvrsta brada je slika psihe S obzirom na to da su najveći dio prve borbe proveli na nogama, i ovaj put očekuje se više boksa. – Nema tu boksa kojim bi se postigao uspjeh u profesionalnim ringovima, ali za slobodnu borbu je to odličan boks. Miočić bi trebao više napadati jer kada krene naprijed izgleda puno bolje. No, Stipe je u prvoj borbi pokušavao hrvački rušiti Brazilca i puno se trošio. A kada bi se od tih pokušaja oporavljao, Dos Santos bi napadao, obično potkraj runde, i ostavljao bolji dojam na suce. Dos Santos ima jako dobar desni direkt i lijevi kroše, no Miočić je u cjelini bolji boksač. Dos Santos zna spustiti lijevu ruku. Je li to prilika za Stipu? – Dos Santosu je lijeva ruka prilično nisko, ima i lošiji gard, i Stipe bi, recimo, trebao napasti s dvije lijeve, pa onda desnim direktom te završiti s lijevim krošeom. Da bi ugrozio Dos Santosa, mora raditi serije od 4-5 udaraca i ne smije ići prvo desnom da ne bi propao i naletio na kontru. Što je Pijetraj u toj prvoj borbi primijetio na psihi dvojice boraca? – Namjerio se junak na junaka, od psihe do taktike, pri čemu bih rekao da je Miočić ipak nešto hrabriji, no u želji da stekne prednost u prvoj borbi se ranije umarao u rundi. Oni su vrlo slični i vrlo čvrsti borci, odlične brade koja je slika i jake psihe. Nitko od njih neće pasti od bezveznog udarca.  