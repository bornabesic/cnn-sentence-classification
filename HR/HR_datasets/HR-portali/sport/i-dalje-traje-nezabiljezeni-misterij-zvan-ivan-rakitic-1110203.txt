Hrvatska nogometna reprezentacija okupila seu ponedjeljak u Zagrebu uoči kvalifikacijske utakmice protiv Turske koja se igra u ponedjeljak 5. rujna na praznom Maksimiru, a među igračima nije bio Ivan Rakitić. – Zašto nema Ivana Rakitića? Zato što ima opravdanih privatnih problema. O tome ćemo govoriti kad dođe u Zagreb – kazao je tada izbornik Čačić. Međutim, Ivan Rakitić ni danas se nije pojavio u kampu hrvatske reprezentacije. A čini se da se nikome nije ni javio. Naime, kada smo prije utakmice Segesta – Hrvatska glasnogovornika HNS-a Tomislava  Packa pitali hoće li Rakitić uopće doći, odgovor je bio: – Ne znam. Sve ćete čuti od izbornika poslije utakmice – kazao je Pacak. Uglavnom, ovakav slučaj odavno nije zabilježen u reprezentaciji, da jedan od najboljih igrača nije tu bez valjanoga objašnjenja. Dodajmo da je za utakmicu s Turskom otpao Josip Pivarić zbog rupture mišića, pa je Čačić opet ostao na jednom lijevom braniču, Ivanu Striniću. 