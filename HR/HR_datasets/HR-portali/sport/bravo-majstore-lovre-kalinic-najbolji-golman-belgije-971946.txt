HRVATSKI nogomet ne mora se plašiti za svoju budućnost. Barem kad su u pitanju vrhunski golmani. Samo nekoliko dana nakon što je Danijel Subašić primio nagradu za najboljeg vratara Francuske, istu je čast u Belgiji dobio vratar Genta Lovre Kalinić. Kalinića su za najboljeg izabrali kolege igrači, a bivši je vratar Hajduka slavio sa 740 bodova ispred Franck Boeckxa iz Anderlechta (476 bodova) i Mathewa Ryana (334 boda) iz Genka.  Uspjeh Kalinića dobiva na težini kad se zna da je Lovre u Belgiju stigao u siječnju, dakle na polusezoni, no i to je bilo dovoljno da se nametne kao najbolji. Od 19 odigranih prvenstvenih utakmica, Kalinić je na čak njih osam uspio proći bez primljenog pogotka. Najbolji igrač prvenstva je Yuri Tielemans iz Anderlechta koji bi karijeru trebao nastaviti u Monacu, najbolji trener je Anderlechtov René Weiler, a najbolji mladi igrač Landry Dimata (19) iz Oostendea. Kaliniću je ovo druga nagrada otkako je u Belgiji jer je prije tri dana izabran i za najboljeg igrača svog Genta.