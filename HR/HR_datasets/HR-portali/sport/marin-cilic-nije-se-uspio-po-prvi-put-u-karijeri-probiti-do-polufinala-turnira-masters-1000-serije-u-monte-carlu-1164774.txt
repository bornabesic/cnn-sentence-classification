Najbolji hrvatski tenisač Marin Čilić nije se uspio po prvi put u karijeri probiti do polufinala turnira Masters 1000 serije u Monte Carlu, gdje ga je u četvrtfinalnom dvoboju odigranom u petak svladao Španjolac Albert Ramos-Vinolas (ATP - 24.) sa 6-2, 6-7 (5), 6-2 u dvoboju punom preokreta. Ljevoruki 29-godišnji Španjolac, koji je u osmini finala izbacio prvog tenisača svijeta Andyja Murrayja, svojom drugom pobjedom u dvobojima sa Čilićem po prvi put u karijeri osigurao je mjesto u polufinalu turnira iz Masters 1000 serije. Ramos-Vinolas je iskoristio sve slabosti u igri našeg tenisača, koji je samo u završnici drugog i početkom trećeg seta bio blizu razine iz mečeva koje je odigrao protiv Jeremyja Chardyja i Tomaša Berdycha na putu do četvrtfinala. Ramos-Vinolas je sa dva 'breaka' za 39 minuta došao do prvog seta. Čilić je do prve prilike za 'break' došao u drugom gemu drugog seta, ali ju nije iskosristio. Za razliku od njega, Španjolac je u sedmom gemu ponovno iskoristio svoju priliku i došao do prednosti. Na 5-4 je Ramos-Vinolas servirao za pobjedu, ali je ostao bez meč-lopte. Čilić je odigrao najbolji gem do tog trenutka te nizom od četiri poena najavio mogućnost preokreta. Pri vodstvu 6-5 Čilić je došao do set-lopte, ali je Španjolac odigrao vrlo hrabro i agresivno te se izvukao i nizom od tri poena izborio 'tie-break'. Odlučujuća igra je bila vjerna preslika događaja u drugom setu. Ramos-Vinolas je poveo 5-3, ali je Čilić nanizao četiri poena i odveo meč u treći set. To nije bio kraj zapleta. Čilić je treći set otvorio 'breakom', a kod 2-0 imao priliku i drugi put zaredom slomiti servis Španjolca. Propuštena prilika odvela je najboljeg hrvatskog tenisača u potpuno krivom smjeru. Čilić više nije došao do gem-lopte. Ramos-Vinolas je nanizao šest gemova, a meč je nakon dva sata i 32 minute završio trećom dvostrukom pogreškom Čilića. Konačna statistika pokazala je čak 57 neforsiranih pogrešaka hrvatskog tenisača, čak 29 više nego što ih je napravio njegov suparnik. To je glavni razlog zašto je Čilić samo ponovio dosadašnji najbolji rezultat u Monte Carlu, ostvaren prije dvije godine, a ne otišao barem korak dalje, s velikom prilikom da se nađe i u finalu. Naime, Ramos-Vinolas u polufinalu čeka pobjednika dvoboja Francuza Lucasa Pouillea i Urugvajca Pabla Cuevasa.   ATP Monte Carlo - četvrtfinale: Albert Ramos-Vinolas (Špa/15) - MARIN ČILIĆ (HRV/5) 6-2, 6-7 (5), 6-2 >> Čilić se u Monte Carlu osjeća kao kod kuće, tamo ima prijavljeno prebivalište i često trenira     