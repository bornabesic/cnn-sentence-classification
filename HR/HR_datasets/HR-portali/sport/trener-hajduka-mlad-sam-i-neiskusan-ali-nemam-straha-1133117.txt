Marko Lozo novi je trener Hajduka! Najmlađi trener u ligi, s nepunih 29 godina (dvije je godine stariji od svog najstarijeg igrača Zorana Nižića) sjeo je na klupu prve momčadi. Slična priča kao i ona o Julianu Nagelsmannu koji vodi našeg Andreja Kramarića u Hoffenheimu. Iza njega je bio nogometni životopis, koji nije naročito impresivan. Prekinuta karijera s 20 godina pa vođenje mlađih kategorija i onda je, nakon smjene prvog trenera, dobio prigodu na velikoj sceni. Život mu se promijenio, postao je hit. Uzor mu je Simeone A sada jedna druga, vrlo slična priča u samom začetku. Iza Marka Loze je nimalo impresivan nogometni životopis, beznačajna nogometna karijera koju je započeo u svom Imotskom, bio u kadetima Hajduka, poslije igrao za Šibenik i Rudeš u kojem je započeo trenerski put, pa vodio niželigaški Jarun. Ljetos je stigao poziv Hajduka da preuzme drugu momčad kao talentirani trener. I sada je Marko Lozo, u 29. godini života (rođen 12. srpnja 1988. godine), postao Hajdukov Nagelsmann, odlaskom Marijana Pušnika s klupe dobio je veliku prigodu. Postao je najmlađi Hajdukov trener u povijesti, s 28 godina i 5 mjeseci najmlađi je trener u povijesti hrvatske lige koji je vodio prvoligašku utakmicu. Do sada je taj primat držao Goran Mrdalj, koji je bio dva mjeseca stariji od Loze kada je u sezoni 1993./94. sjeo na klupu Dubrave. Tako barem stoji u preciznoj statistici portala www.hrnogomet.com, koja do sada nikada nije zakazala. A na toj listi Lozo i Mrdalj jedini su mlađi od 30 godina. Od Hajdukovih trenera Lozi je najbliži Slaven Bilić, koji je imao 33 godine i 2 mjeseca kada je dobio prigodu povesti prvu momčad bijelih. U Hajdukovim planovima Lozo je privremeno rješenje, potraga za trenerom traje, ali nikada ne znaš što će ti život donijeti. Ne tako davno, nakon što je Goran Vučević podnio ostavku, vodstvo prve momčadi Hajduka privremeno je preuzeo Ante Miše, njegov pomoćnik. Hajduk je tragao za trenerom, pregovarao sa slavnim Avramom Grantom, a Miše je vrijedno skupljao pobjede i postao trener s nadimkom “mister 100 posto”. Karijera mu se tada skroz okrenula, evo ga danas u stožeru reprezentacije Hrvatske. Nitko Lozi ne može uzeti pravo na san, možda dobije i prigodu voditi Hajduk do zimske pauze... Debi u Koprivnici Sada će u Koprivnici imati direktan sraz sa Željkom Kopićem, jednim od onih koji se sviđaju Hajdukovu vodstvu, Lozo igra protiv trenera koji je kandidat za klupu bijelih i “jedan na jedan” može ga eliminirati iz utrke. Tom Hajdukovu Nagelsmannu ruke su uoči medijskog istupa bile znojne, nervoza je bila prisutna, ali nije propustio prigodu zahvaliti Marijanu Pušniku i onom što je napravio za Hajduk i samog Lozu. A onda se okrenuo Slaven Belupu. – Radio sam na analizi protivnika, to sam radio i do sada za prvu momčad. Bit će promjena u sastavu i što se tiče igračkog kadra i samog sustava igre. Samo ozračje u momčad nakon smjene je dobro, svjesni su situacije, mislim da će se izdići iznad svega – rekao je Lozo. Trener iz Imotskog, koji obožava način rada Diega Simeonea pa je odmah umjesto “Hajdukova Nagelsmanna” postao “Simeone iz Prološca Donjeg, pokazao se kao mlad i odlučan momak. – Trema? Iskreno, jesam mlad i neiskusan, pozitivnu tremu imam, ali nemam straha – zaključio je Lozo. 