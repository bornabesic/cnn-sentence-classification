Foto: Guliver Image/Getty Images UZ SUZE 70 tisuća navijača na Olimpicu se oprostio Francesco Totti. Doduše, svi su mislili da ga više nikad neće vidjeti u kopačkama, ali izgleda da se legendarni veznjak oprostio samo od dresa Rome. Naime, pojavila se informacija da je Totti prijateljima rekao kako je natjeran da se oprosti od Rome, ali da planira nastaviti karijeru. "Knjiga još nije završena. Nešto nedostaje. Igrat ću i sljedeće sezone", navodno je rekao Totti koji će u rujnu proslaviti 41. rođendan. Ostaje mogućnost da se samo šalio, ali vjerojatnije je da ipak želi još igrati. U Romi, klubu u kojem je proveo cijelu karijeru, posljednjih sezona preselio je na klupu, a to mu se kao jednom od najvećih talijanskih nogometaša nije svidjelo.    Talijanski mediji javljaju da bi Totti, koji ima ponudu da postane jedan od direktora Rome, karijeru mogao nastaviti u SAD-u. Amerikanci ga već godinama pokušavaju dovesti, a sada bi to mogli i uspjeti. Novi klub i tek drugi u velikoj karijeri trebao bi mu biti Miami, gdje je jedan od vlasnika Paolo Maldini, a trener Alessandro Nesta, njegovi prijatelji iz talijanske reprezentacije. Uskoro će se sve znati jer je i sam Totti najavio da će ovog tjedna otkriti plan o svojoj budućnosti.