Sve ono što je simboliziralo HNS i Dinamo posljednjih godina, još jednom demonstrirao je u baroknom gradu Zdravko Mamić, protiv kojeg se vodi opsežan kazneni postupak za izvlačenje novca iz Dinama. Orgijao je u svom stilu i prostački vikao na suce u noći svog velikog poraza. “Ranjena zvijer” poslala je poruku: “To što je ove godine napravila Rijeka, to ste vidjeli sad i nikad više.” Prijetio je u svom stilu, pokušao je preko sudačke organizacije zaustaviti Rijekin put i ovog proljeća, no netalentirani trener, loša selekcija i ipak manji angažman u klubu koštali su ga – neuspjeha. I nije on ljutit zato što Dinamo nije “105. put prvak”, jer on se iskonski ne raduje sportskoj pobjedi i uspjehu, nego zato što je ostao bez nekoliko milijuna eura. A i ne može gledati kako se progresivni dio hrvatske nogometne javnosti zapravo veseli Rijekinoj tituli. Nažalost, on je klub koji upravo slavi 50 godina od osvajanja Kupa velesajamskih gradova i 25 godina od Ćirina bijelog šala “ukrao” pravim dinamovcima. Koliko HNS respektira Rijekin naslov pokazao je i Davor Šuker, predsjednik HNS-a, koji se nije pojavio na službenim dodjelama medalja i trofeja prvacima Hrvatske i osvajačima Hrvatskog kupa. Ipak u njemu teče plava krv i teško bi to podnio. Malo ironije, no doista je nedopustivo da prvog čovjeka (barem nominalno) kuće nogometa nema u trenucima kada bi tamo trebao biti. No, Šuker se od prvog trenutka do dana današnjeg toliko kompromitirao u služenju za viši cilj da nam je zapravo svejedno što ga nema. Spuštajući zastor na nogometnu sezonu 2016./2017., svi koji vole i štuju sport sa simpatijama trebaju zapljeskati i čestitati Rijeci. Bila je nogometno najbolja, uspjela je pobijediti i dosta nepravdi, na koncu, što je možda i najvrednije, napravila je to decentno, sportski, pristojno, bez trunke bahatosti. Baš onako kako dolikuje šampionu. I baš zbog svega toga, Rijeka se zapravo treba ponositi što joj medalje i pehar nije predao Davor Šuker.