Juventus je nakon prve polufinalne utakmice Lige prvaka blizu finala koje će se održati 3. lipnja u Cardiffu. Stara dama slavila je u gostima kod Monaca s 2:0. – Posao još nije gotov jer Monaco dolazi u Torino i nema što izgubiti – oprezan je bio nakon utakmice trener Juventusa Massimiliano Allegri.  Još je pohvalio nesavladivog Gigija Buffona koji je spasio Juve u uvodnom dijelu utakmice, dok ga Mario Mandžukić i Miralem Pjanić nisu baš oduševili. – Na početku smo dobro krenuli, a onda su nam igrači Monaca počeli stvarati probleme jer smo striktno pratili svog čovjeka, nismo držali pozicije, posebno Mandžukić – upozorio je Allegri, a potom se osvrnuo na Pjanića. – Jako sam ljutit na njega zato što on može postati jedan od tri najbolja veznjaka na svijetu. Čim pogriješi u dodavanju, doživljava to kao smak svijeta. Mora ostati miran  i opušten. 