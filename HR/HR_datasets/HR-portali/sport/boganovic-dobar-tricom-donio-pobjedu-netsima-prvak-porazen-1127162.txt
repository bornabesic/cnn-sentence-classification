Hrvatski košarkaši reprezentativac Bojan Bogdanović sudjelovao je u 119-110 domaćoj pobjedi Brooklyn Netsa protiv Minnesota Timberwolvesa sa 13 koševa (šut za dva 0-1, trica 3-8, slobodna bacanja 4-4), jednim skokom i dvije asistencije za 27:18 minuta provedenih na parketu, a ubacio je i ključnu tricu za 115-110, 37 sekundi prije isteka vremena. Brooklyn je imao laganu prednost tijekom čitavog dvoboja, ali gosti iz Minnesote držali su se na jednom posjedu lopte zaostatka sve dok Bogdanović svojom trećom tricom na utakmici nije odveo svoju momčad na pet razlike. U preostalom vremenu Wolvesi su promašivali, a Netsi bili precizni s linije slobodnih bacanja. Konačnih 119-110 postavio je upravo Bogdanović s dva pogođena bacanja osam sekundi prije kraja. Najbolji u sastavu Netsa, koji su sada na omjeru pobjeda i poraza 3-4, bio je Brook Lopez sa 26 ubačaja, dok je Anthony Wiggins ubacio 36 za Wolvese koji su sada na omjeru 1-5. Dragan Bender izjednačio je svoj najbolji učinak u dosadašnjoj karijeri u NBA ligi, 19-godišnji "rookie" postigao je 10 poena (šut za dva 2-5, trica 2-4) uz dva skoka i po jednu asistenciju i blokadu za 23:01 minute provedene na parketu, ali njegovi Phoenix Sunsi izgubili su sa 121-124 na gostovanju kod Portland Trail Blazersa. Bender je imao isti učinak po broju koševa i skokova i u svojoj prvoj utakmici prije dva tjedna protiv Sacramenta no u posljednje je vrijeme ispao iz rotacije, a u Portlandu je pokazao kako bi trener Earl Watson trebao imati više povjerenja u njega. U neizvjesnoj završnici Damian Lillard je 3.7 sekunde prije kraja pogodio oba slobodna bacanja za 124-121 da bi u preostalom vremenu Devin Booker pokušao tricom odvesti susret u produžetak, ali nije bio precizan. Sjajni su u domaćem sastavu bili Lillard sa 38 i CJ McCollum sa 33 pogotka, dok su Sunse predvodili Eric Bledsoe sa 31 i Booker sa 23 poena. Sunsi su sada na omjeru 2-6, dok su Blazersi na 5-3. Prvaci Cleveland Cavaliersi doživjeli su prvi poraz ove sezone u svom sedmom nastupu, izgubili su na domaćem terenu od Atlanta Hawksa sa 106-110. Gosti iz Atlante su u trećoj četvrtini imali i 16 koševa prednosti (66-50), a Cavsi su se košem Kevina Lovea uspjeli primaknuti na 108-106 25 sekundi prije kraja. Ipak, Kent Bazemore je pogodio osam sekundi prije kraja pogodio za 110-106 i odlučio pobjednika. U obje momčadi po tri igrača postigla su više od 20 koševa, Dennis Schroeder ubacio je 28, Kent Bazemore 25, a Paul Millsap 21 za Atlantu kod koje je Dwight Howard sakupio 17 skokova, dok Cavsima nije pomoglo 29 ubačaja Kyrie Irvinga, 24 poena i 12 skokova Kevina Lovea i 23 koša uz 9 skokova LeBrona Jamesa. Porazom Clevelanda ove sezone u NBA ligi više nema neporaženih momčadi. Nevjerojatnu završnicu sa sretnim završetkom za domaću momčad vidjeli su gledatelji u Memphisu gdje su domaći Grizzliesi svladali Denver Nuggetse sa 108-107 ubačajem Marca Gasola sa zvukom sirene. Gosti iz Denvera poveli su 107-106 ubačajem Emmanuela Mudiaya 7.9 sekundi prije kraja. Potom su domaći izgubili loptu nakon lošeg dodavanja Jamesa Ennisa, no gosti su uzvratili izgubljenom loptom nakon lošeg ubacivanja Mikea Millera za Nikolu Jokića, da bi Memphis dobio aut ispod koša Denvera 0.7 sekundi prije kraja. Tada je veteran, 39-godišnji Vince Carter nabacio loptu za Marca Gasola koji je s metra udaljenosti uspio na vrijeme izbaciti loptu prema košu i pogoditi. Carter sa 20 i Gasol sa 19 poena predvodili su Grizzliese, a Mudiay sa 23 i Danilo Gallinari sa 21 ubačajem Nuggetse. Ivica Zubac nije bio u sastavu Los Angeles Lakersa koji su na svom terenu izgubili od Dallas Mavericksa sa 97-109. Goste iz Teksasa su do druge uzastopne pobjede vodili Harrison Barnes sa 31 i Seth Curry sa 23 koša, dok su kod Lakersa najbolji bili Jordan Clarkson sa 22 i Nick Young sa 20 pogodaka. U preostaloj utakmici večeri Sacramento Kingsi su sa 102-94 na svom terenu nadigrali New Orleans Pelicanse. DeMarcus Cousins je sa 28 poena bio najbolji kod pobjednika, a Anthony Davis sa 34 ubačaja kod poraženih. >>>> Tjednik Max! i sport Večernjeg lista pratite i na Facebooku! 