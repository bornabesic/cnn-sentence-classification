Neki igrači su davno pronašli novi klub, poput Danija Alvesa koji je nakon osam godina i impresivna 23 trofeja napustio redove Barcelone i potpisao za Juventus. Uz Alvesa, osigurali su se i Joël Matip (Liverpool), Sofiane Feghouli (West Ham), Ever Banega i Caner Erkin (Inter), te André Carrillo (Benfica). Najpoznatiji nogometaš bez ugovora trenutno je Zlatan Ibrahimović, sada već bivši reprezentativac Švedske. Nakon što ga se tjednima povezivalo s raznim klubovima, sinoć je konačno na društvenim mrežama objavio prelazak u Manchester United gdje ga čeka stari prijatelj Jose Mourinho. Tražen je i Hatem Ben Arfa, asistent za 6 i strijelac čak 17 pogodaka Nice prošle sezone, jedan od najzaslužnijih igrača za povratak kluba u europska natjecanja. Zainteresiranih je mnogo, ali i sam igrač je izjavio kako za njega samo tri opcije dolaze u obzir - PSG, Lyon i najizglednija Sevilla. Nizozemac Gregory van der Wiel napustio je PSG nakon 4 godine, a karijeru će po svemu sudeći nastaviti u Fenerbahçeu, iako se među zainteresiranima spominjao i Monaco. I Crystal Palace je iskoristio priliku dovesti igrača besplatno, za njih će potpisati bivši kapetan Marseillea i rezervni golman reprezentacije Francuske -  Steve Mandanda. Momčad Alana Pardewa u utrci za pojačanje pobijedila je Chelsea i Everton. Martín Cáceres traži klub nakon što se oprostio od Juventusa u kojem je proveo osam sezona, a zadnje tri će više ostati upamćen po ozljedama i prometnim nesrećama nego nastupima na terenu. Kao nove destinacije spominju se Roma, Inter i Napoli, a navodno postoji interes i Galatasaraya. Od ostalih igrača ističu se Martin Harnik, Alvaro Arbeloa za kojega je najveći interes pokazao Milan i Roman Neustädter, koji je navodno putovao na pregovore s Fenerbahçeom za vrijeme terorističkog napada u Istanbulu. Slobodan je i hrvatski zet Kevin Kurányi, ali i velika nada Barcelonine La Masije Sandro Ramírez koji traži priliku za pokazati talent. Spominju se Tottenham i Newcastle. Hrvatski igrači koji traže nove klubove su Ivo Iličević, Ivan Kelava, Tonći Kukoč, Danijel Pranjić, ali i Ivica Olić koji će uskoro navršiti 37 godina. Lovro Medić kao slobodan igrač je potpisao za portugalsku Boavistu, a Filip Ozobić za azerbajdžansku Gabalu. 