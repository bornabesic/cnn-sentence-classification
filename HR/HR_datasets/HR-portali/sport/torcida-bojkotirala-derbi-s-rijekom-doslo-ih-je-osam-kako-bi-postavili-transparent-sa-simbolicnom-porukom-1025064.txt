 Riječani se striktno drže pravila HNS-a i ne dozvoljavaju da u kavezu bude više navijača od propisanog, premda ih može više stati. Torcida je odlučila bojkotirati utakmicu s Rijekom na Rujevici u 33. kolu Prve HNL. Kao razlog bojkota navode nezadovoljstvo brojem ulaznica koje im je osigurala Rijeka, a na utakmicu ih je došlo svega osmero. Navijači Hajduka imaju pravo na 350 ulaznica, što je pet posto od kapaciteta stadiona. Riječani se striktno drže pravila HNS-a i ne dozvoljavaju da u kavezu bude više navijača od propisanog, premda ih može više stati. Glasnogovornik Torcide Damir Gruić dao je za Dalmatinski portal objašnjenje takve situacije. “Kao što je poznato, već na prošloj utakmici smo imali jedan perfomans kojim smo željeli ukazati na uvjete koje kao gostujući navijači imamo na Rujevici, a sve sa ciljem da se neke stvari promijene. Međutim, to se nije dogodilo te se organizatori utakmice i dalje prema nama odnose kao prema stoci. I onda se čude našim reakcijama prema njima na Poljudu. Nogometni klub Rijeka može nastaviti ignorirati ovaj problem koji ima sa gostujućom tribinom i odnosom prema gostujućim navijačima, ali onda i navijači Hajduka mogu birati pa umjesto dolaska na Rujevicu, utakmicu mogu gledati negdje u Rijeci. Nama nije problem idući put doći s par tisuća navijača na Korzo. A što će se onda dogoditi, nije naša odgovornost”, izjavio je glasnogovrnik Torcide Damir Gruić. Malobrojna Torcida ipak je poslala simboličnu poruku, postavili su transparent s natpisom: “Ovo nije zbog tebe, ti nikada nisi sam. Ovo je zbog njih, ovo je zbog nas”. 