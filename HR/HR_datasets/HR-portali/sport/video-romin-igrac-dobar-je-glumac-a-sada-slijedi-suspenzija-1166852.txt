U rimskom derbiju 34. kola talijanske lige Lazio je u gostima pobijedio Romu sa 3:1. Spallettijeva družina je izgubila bodove i dovela se u tešku situaciju, jer je ugrozila drugo mjesto na ljestvici. Četiri kola prije kraja prvenstva Juventus je vodeći s 84 boda, a Roma (75) ima samo bod više od Napolija. Sljedećeg vikenda Roma igra kod Milana, dok Napoli kod kuće igra protiv Cagliarija. Trener Luciano Spalletti za dvoboj protiv crveno-crnih ne može računati Rüdigera koji je protiv Lazija dobio crveni karton zbog prekršaja nad Đorđevićem, a moguće i bez Kevina Strootmana. Naime, Nizozemac je u posljednjoj minuti prvog poluvremena rimskog derbija odlično odglumio prekršaj nakon kojeg je sudac Orsato pokazao na bijelu točku. Roma je došla do izjednačenja, a strijelac iz jedanaesterca bio je De Rossi.   Ipak, Lazio je u nastavku zabio još dva pogotka i pobijedio (3:1). Romin igrač zbog simuliranja mogao bi biti dodatno kažnjen nakon što disciplinska komisija pogleda snimku. 