Hajduk je danas deklasirao zaprešićki Inter, a četiri je gola zabio fenomenalni Mađar Marko Futacs. U nastavku teksta pročitajte o igri ostalih igrača. Stipica - 7 Danas je Hajduk mogao pobijediti i bez golmana, a jedini opasan šut Marka Kolara Stipica je ukrotio bez problema.  Tudor – 7  Svima je jasno da je Tudor puno bolji napadač nego bek, a to je potvrdio i danas. Kad već nije imao posla u obrani, stigao je pospremiti jedan otpadak u gol Mrmića, što mu je lijepa nagrada za to što se cijelo proljeće žrtvuje za momčad. Nižić – 7  Pravovremen, siguran, a lažnjaka kojim je Mamuta poslao u aut ne bi se postidjeli ni puno bolji i poznatiji igrači od njega. Žuti karton ga je isključio iz konkurencije za zadnje kolo i gostovanje u Koprivnici, on kaže da ga nije ni zaslužio, a kamo li namjerno napravio.  Terziev – 6.5 Neprimjetan, što i nije čudo za stopera na ovakvoj utakmici. Memolla – 6 Nekoliko majstorskih veleslaloma kroz obranu Intera, na njegovu žalost svi su završili izgubljenim loptama. Lijevi bek europskog Hajduka mora biti puno, puno bolji... Savvas – 6 Stvarno bih volio da Hajdukovi kondicijski treneri barem jednom objave rezultate pretrčanih kilometara Savvasa Gentsogloua. Kladim se u ručak da su Erceg i Vlašić pretrčali u punom sprintu barem duplo više.   Jefferson – 6 Ok, slažem se da je Jeff dobar momak, da je omiljeni lik u svlačionici, da je veliki pozitivac, da odradi obrambene zadatke, ali da vezni igrač Hajduka, pa još i Brazilac, ne može dodati precizno ,loptu na dva metra...., e to je ipak previše.  Hamza – 6.5 Veliki promet, mala zarada. Lopta mu je stalno u nogama, ali rijetko će dodati upotrebljiv pas ili asistenciju. Sve je to dodavanje u širinu, prema natrag... Veliki upitnik je može li Hamza biti arhitekt europskog Hajduka... Vlašić – 8 Tri asistencije i lijep gol učinak su koji je zasjenio jedino Marko Futacs. Jedna od boljih utakmica probuđenog Vlašića, kome očito odgovara Carrillov način igre i treninga.   Erceg – 7.5 Kad igra Erceg, igra i Hajduk, s njim u paru i Futacs je bolji i ubojitiji. Danas nije zabio, Carrillo je presudio da kazneni udarac prepusti Futacsu.  Futacs – 8.5 Bila je to zapravo utakmica za čistu 'desetku', ali za bolju ocjenu i protivnik je morao biti barem malo jači. Šteta što ga je Carrillo izvadio nakon 75 minuta, da nije, mogao je Futacs ovako slabašnom Interu zabiti još koji gol, i učvrstiti poziciju na vrhu ljestvice najboljih strijelaca. Ovako goropadnoga Futacsa ne bi zaustavio ni Marijan, a kamoli će Ante Mrmić.  Carrillo – 7.5 Bez obzira na konačnu uvjerljivu pobjedu, Hajduk je do 52. minute imao 1-0 protiv slabašnoga Intera. Imao je nos, osjetio je da je to Futacsev dan, pa je naredio Ercegu da mu prepusti izvođenje kaznenog udarca, pa dio zasluga za četiri Mađareva gola idu i njemu. Carrillova momčad najefikasnija je momčad lige, lako se obračunava i iskaljuje porcijama golova na malim protivnicima. Čekamo dan kad će s jednakim učinkom odrađivati i derbije.