Nogometaši Tottenham Hotspura u posljednjoj su domaćoj utakmici na White Hart Laneu u povijesti svladali Manchester United sa 2-1 (1-0) u susretu 37. kola Premier lige. Domaći su poveli 2-0 golovima Wanyame (6) i Kanea (48), dok je gostima nadu vratio Rooney (71). Tottenham je na White Hart Laneu igrao od 1899. godine, ali klub je u neposrednoj blizini ovoga stadiona započeo gradnju novoga zdanja koje će imati gotovo dvostruko veći kapacitet, a na koji će preseliti početkom sezone 2018/19. Sljedeće sezone "pijetlovi" će svoje domaće utakmice igrati na Wembleyu. Tottenham je siguran drugi na ljestvici sa 80 bodova, sedam manje od Chelseaja koji je osigurao naslov prvaka, a sedam više od trećeg Liverpoola koji je ranije u nedjelju kao gost nadigrao West Ham United, kojega vodi bivši hrvatski izbornik Slaven Bilić, sa 4-0 (1-0). 