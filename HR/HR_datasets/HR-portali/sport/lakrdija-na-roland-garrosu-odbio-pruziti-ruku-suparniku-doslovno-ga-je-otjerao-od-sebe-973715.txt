Screenshot (Eurosport) AKO JE suditi prema prva tri dana, bit će ovo Roland Garros za pamćenje.  Nakon što je Portugalac Joao Sousa psovao i prijetio da će predati meč nakon što je kažnjen oduzimanjem poena, te nakon što je francuski tenisač Maxime Hamou izbačen s turnira jer je tijekom prijenosa turnira na televizijskom kanalu doslovno napastovao novinarku Maly Thomas koja je uzimala izjave, nevjerojatne scene viđene su i na meču domaćeg igrača Laurenta Lokolija i Slovaka Martina Klizana. Naime, Lokoli, koji je dobio pozivnicu organizatora za ovaj turnir, optužio je suparnika da je glumio ozljedu.  "Dva seta glumio je da ga boli noga, a onda je odjednom potrčao kao zec u petom setu", rekao je Lokoli koji je tijekom jedne pauze i Slovaku pokazao kako je šepao.  A Francuz je poludio kada je u petom setu napravio dvostruku pogrešku za break, a 20. tenisač svijeta to je proslavio glasnim uzvikom. Nakon poraza se odbio rukovati sa suparnikom, a Slovaka je doslovno otjerao od sebe.