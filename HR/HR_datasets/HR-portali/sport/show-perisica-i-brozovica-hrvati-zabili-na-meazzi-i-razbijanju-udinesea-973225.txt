Foto: Getty Images / Guliver Image IVAN PERIŠIĆ i Marcelo Brozović zabili su golove za Inter protiv Udinesea (5:2) u posljednjem 38. kolu Serie A. Nakon gola za vodstvo koji je zabio Eder u 5, stigao je trenutak za hrvatski show na Giuseppe Meazzi protiv ekipe u kojoj je od prve minute startao Andrija Balić, dok Stipe Perica nije niti na klupi za pričuve.  Prvo je u 18. Eder s desne strane sjajno ubacio na drugu vratnicu za Perišića, koji je zabio za 2:0 i potpisao svoj 11. gol u 42. utakmici za Nerazzurre ove sezone. A, onda je Ivan u 32. minuti uspio ukrasti loptu braničima Udinesea i odlično proći po lijevoj strani, nakon čega je vratio loptu u srce šesnaesterca za Brozovića, a on prekrasnim udarcem poslao loptu u suprotni kut za velikih 3:0. Bio je to šesti gol hrvatskog veznjaka u 28. utakmici ove sezone za talijanskog velikana.  No, tu nije bio kraj nevjerojatnog nastupa Perišića. Opet je u 54. minuti fantastično prošao po lijevoj strani, slomio protivničkog braniča i majstorski pronašao Edera, koji je s nekoliko metara povisio na 4:0.