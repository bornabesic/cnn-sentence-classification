Foto: Getty Images/Guliver Image OTKAZ koji je u gradu Leicesteru obožavani i u cijelom nogometnom svijetu iznimno cijenjeni i omiljeni džentlmen Claudio Ranieri dobio u aktualnom prvaku Engleske, izazavao je ogorčenje ne samo među navijačima Lisica. Činjenica je da je momčad nakon bajkovite šampionske sezone igrala očajno i bila na korak do zone ispadanja i zna se tko u takvim slučajevima plaća ceh, ali svi se slažu da je Ranieri zaslužio još kredita s obzirom da je od grupe odbačenih i(li) drugoligaških igrača stvorio prvake Engleske, kao i da je tajming za otkaz bio očajan, nakon poraza od Seville (1:2) u prvoj utakmici osmine finala Lige prvaka, kada je Leicester odigrao najbolju utakmicu sezone.  Krenula je priča: Vardy i Schmeichel od gazde su tražili da otpusti Ranierija Ali, navijače i javnost naklonjene Ranieriju najviše je razbjesnila priča koja je počela kolati nakon otkaza treneru; da su za to zaslužni stariji igrači, prije svih golman Kasper Schmeichel i napadač Jamie Vardy. Golgeteru, koji je ove sezone pod Ranierijem presušio, ne pomaže što se kao i cijela momčad, probudio pod novim trenerom Craigom Shakesperareom i otkriva da prima najozbiljnije prijetnje smrću, kako njemu, tako i članovima obitelji, dok mu suprugu i djecu napadaju na cesti. Sve to zbog priče da je sredio otkaz omiljenom treneru, što Vardy žestoko demantira.  Vardy: "U ženu i djecu su se na cesti zalijetali već puno puta" "Priča je samo puštena, a ljudi su se na nju nakačili i prvo što se dogodi je da meni, ženi i djeci stižu prijetnje smrću. Trudim se da to ne utječe na mene, ali kada vam žena prestravljena dođe doma i kaže da su se u nju na cesti zalijetali tipovi u autu, dok ona vozi auto pun djece, to nije nimalo ugodno. Ono što je posebno užasavajuće, je da se to dogodilo puno puta." Vardy govori da on prijetnje dobiva svuda i na razne načine: "Na društvenim mrežama, kada šetam ulicom, posvuda i svakako." "Zašto ne prijavljujem prijetnje? Zato što je najveća kazna za to blokiranje Twittera" Objašnjava zašto te prijetnje i napade nije prijavio policiji: "Najgore što se može dogoditi nekome tko vam prijeti preko društvenih mreža je da mu blokiraju račun na Twitteru, a što se tiče napada na cesti, ako nema kamera na toj dionici puta, kako to dokazati?" Leicesterov napadač tvrdi kako ne samo da nije imao veze s otkazom treneru, nego i da nije znao da postoje ikakvi problemi između igrača i menadžera: "Nije bilo nikakvih otvorenih pitanja. Ako je bilo nekih problema, to se rješavalo jedan na jedan u trenerovom uredu. Ili na ploči gdje je objašnjavao taktiku, jer on nas je poticao da mu kažemo naše mišljenje." "Sastanak o Ranierijevoj smjeni je laž, za to vrijeme sam satima čekao kako bi se pomokrio" Otkriva da je navodni urotnički sastanak u Sevilli, koji je rezultirao trenerovom smjenom i na kojem je on vodio glavnu riječ, odvratna laž. "Totalna izmišljotina. Ja sam bio "glavni" na tom sastanku, kojeg ne samo da nije bilo, nego sam ja u to vrijeme tri sata sjedio u sobi za doping konrtrolu, čekajući da se pomokrim kako bi mmogao dati uzorak." "Nisam se oprostio od njega na društvenim mrežama jer sam kupao kćer i tražio prave riječi" Prilično neuvjerljivo zvučala su Vardyjeva opravdanja zašto je čekao čak dva dana kako bi na društvenim mrežama izrazio žaljenje zbog otkaza treneru, posebno jer se ranije opravdao time što je "kupao kćer": "Nisam nalazio prave riječi za zahvaliti mu i oprostiti se od njega, zato sam toliko čekao. Ali, istina je da smo se iz Seville vratili kasno i da je on odmah zatim dobio otkaz. A za to vrijeme sam ja kupao dijete i išao spavati." "Žao mi je što je smijenjen, ali u takvoj situaciji nitko ne otpušta 15 igrača" Vardy poručuje: "Teško mi je što je Ranieri dobio otkaz, jer ono što je napravio za Leicester je nevjerojatno. Taj naslov nitko nije očekivao ni za milijun godina i jedino što mu na to možemo reći je hvala. Ali, kada je ova sezona krenula ovako, dobio je otkaz jer to je tako, nitko nikada ne smijeni 15 igrača, nego trenera. Ali, ja, kao i svi ostali, bio sam utučen zbog toga što je otišao."