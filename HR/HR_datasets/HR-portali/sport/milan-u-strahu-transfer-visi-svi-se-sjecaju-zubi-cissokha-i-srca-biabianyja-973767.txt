Foto: Screenshot MILAN je s novim kineskim predsjednikom Yonghong Lijem krenuo jako na transfer tržištu. Rossoneri su već potpisali braniča Mattea Musacchija iz Villarreala za 16 milijuna eura, plus dva milijuna bonusa. Također, do ponedjeljka se čeka i dolazak lijevog beka Wolfsburga Ricarda Rodrigueza, kao i napad na Alvara Moratu iz Reala. Na liječničkim pregledima od jučer je i veznjak Atalante Franck Kessie.  Riječ je o sjajnom 20-godišnjem veznjaku iz Obale Bjelokosti kojeg je Milan u posljednjem trenutku preoteo Romi i dogovorio dvogodišnju posudbu iz Bergama, uz to da mora nakon toga platiti 28 milijuna eura.  Igrač je jučer stigao u kliniku Madonnina, a onda je jedna informacija zabrinula navijače velikana sa San Sira. Talijanski mediji izvijestili su kako Kessie ima malih fizičkih problema te će nastaviti preglede kako bi liječnici utvrdili je li sve u redu. Njega nakon pregleda na klinici Madonnina čekaju nova testiranja u čuvenom Milan Labu, nakon čega će potpisati ugovor ako sve bude u redu. Zasad to nije baš tako i ne bi bilo prvi put da se klubu iz Lombardije dogodi nešto slično. Cissokho i propali transfer zbog zubi Navijači su nestrpljivi i prisjetili su se dvaju sličnih slučajeva iz prošlosti. Na ljeto 2009. godine Aly Cissokho je trebao stići u Milan za 15 milijuna eura. Klub je već potvrdio transfer, sve je bilo dogovoreno s Portom. Ali lijevi bek koji je ove sezone igrao na posudbi u Olympiacosu iz Aston Ville, nije prošao preglede zbog - zubi. Sve su pokušali učiniti u Milanellu, no igrač nije uspio proći testiranja.  Zanimljivo je da to nije bio problem u Lyonu koji ga je kupio za 15 milijuna istog ljeta, a nakon toga je Cissokho regularno igrao za Valenciju, Liverpool, Aston Villu koja ga je poslala na posudbu prvo u Porto, pa u Olympiacos.  Biabiany se fotografirao sa šalom, ali... Međutim, to nije sve. Pet godina kasnije dogodila se nova slična situacija u Milanu. U finišu prijelaznog roka u kolovozu sve je bilo gotovo oko dolaska Jonathana Biabianyja. Francuz se fotografirao sa šalom kluba, samo se čekao potpis ugovora. A onda - šok. Liječnici su otkrili da ima srčanih problema i nepravilan rad srca, zbog čega je morao propustiti veći dio sezone kako bi se liječio. I na kraju svega transfer je senzacionalno propao, a Biabiany napustio Parmu koja je bila u bankrotu i posvetio se liječenju. Nakon toga se igrač 2015. vratio nogometu, napustio Parmu koja je bankrotirala i potpisao za Inter, čiji je i danas igrač te je ove sezone upisao četiri nastupa za Nerazzurre. Zato navijači Milana ne mogu biti mirni i čekaju što će se dogoditi s dolaskom strašnog Kessiea te će drhtati do posljednjeg trenutka.