Stručni savjet HKS-a održao je sjednicu u nepotpunu sastavu. Nazočni su bili predsjednik Rađa te Naglić, Mance i prof. dr. Knjaz, a nije bilo Kukoča (živi u SAD-u) ni tri klupska trenera. Mulaomerović (Cibona) i Mršić (Cedevita) imaju važne europske utakmice - Cibona večeras protiv Mega Leksa, a Cedevita sutra u Njižnom Novgorodu - pa nisu htjeli izostati s treninga, a nije došao niti Zadrov trener Plantak. No, i bez njih, Stručni savjet iznjedrio je imena kandidata za muškog izbornika o kojima predsjednik Rađa nije htio govoriti: - Imamo nekoliko kandidata s kojima ćemo razgovarati ali tek nakon što, u najkraćem roku, vidimo da li kod tih istih ima ikakvih tehničkih prepreka. Ako nam je dozvoljeno čitati između redaka, pretpostavljamo da je riječ o provjeri da li bi klubovi mogućih kandidata dopustili svom treneru da paralelno vodi neku reprezentaciju. Da se ne dogodi isto što i s Perasom proljetos kada je ovaj vrsni trener imao želju ponovo preuzeti Hrvatsku, ali mu to nije dozvolio gazda kluba. A pretpostavljamo da je Perasović i ovaj put jedan od tih “nekoliko” kandidata, baš kao i često spominjani Talijan hrvatskih korijena Trinchieri, trener euroligaša Bamberga, ali i Anzulović, Mršić, Nazor.... Među onima s kojima, i o kojima će se, razgovarati jest i ovoljetni izbornik Aco Petrović čije je olimpijsko izvješće bilo na dnevnom redu sjednice. Štoviše, ono je kao takvo i prihvaćeno što u ovom slučaju ne znači i da se Petroviću produžuje mandat nego samo da može ući u široku konkurenciju za izbornika koji će voditi reprezentaciju na sljedećem Eurobasketu. 