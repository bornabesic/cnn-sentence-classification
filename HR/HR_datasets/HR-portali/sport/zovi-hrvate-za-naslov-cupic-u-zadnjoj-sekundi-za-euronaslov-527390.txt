Konačno smo i to dočekali pa makar i na klupskoj sceni. Čupić slavi, Omeyer i Karabatić tuguju. Senzacinalni Vardar prvi put u povijesti osvojio je Ligu prvaka pobijedivši moćni Paris Saint-Germain 24-23 golom Ivana Čupića u zadnjoj sekundi!  Hrvati su autori jedne od najvećih rukometnih senzacija proteklih godina jer Vardar ne bi ni bio u finalu Lige prvaka u Kölnu da nije još jednog Hrvata Luke Cindrića, koji je u zadnjem je napadu u polufinalu dan ranije srušio Barcelonu.  Vardar je imao i tri gola prednosti, ali PSG se vraćao da bi desetak sekundi prije kraja izjednačio. No u zadnjem napadu Parižani su očekivali šut izvana, ali lopta je došla do Čupića kojeg su Parižani ostavili samoga. Kakva pogreška... Zabio je Čupić iz igre nakon što je prva dva gola pogodio iz sedmeraca. Tri je zabio i Cindrić koji je nosio Vardar i jedan je od najzaslužnijih za naslov. Razigravao je suigrače, asistirao i zabijao za najveći uspjeh u povijesti makedonskog kluba. U redovima francuskog sastava najefikasniji su bili Nikola Karabatić s pet golova, Narcisse i Mikkel Hansen su zabili po četiri gola, dok je Omeyer sakupio 14 obrana. Ivan Čupić prošle godine osvojio je Ligu prvaka s Kielceom i jedini je hrvatski rukometaš koji je osvojio europski klupski naslov dvije godine zaredom s dva različita kluba. Rekorder je Patrik Ćavar koji ima pet europskih naslova. Vardar je ove sezone osvojio i SEHA ligu.