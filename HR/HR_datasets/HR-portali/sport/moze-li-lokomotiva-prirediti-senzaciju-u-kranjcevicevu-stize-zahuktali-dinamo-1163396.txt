Dinamo je slavio protiv Lokomotive i u 24. međusobnom ogledu, i to sa 2:1 u susretu 28. kola MAXtv Prve HNL. Momčad s Kajzerice tako je samo jednom uspjela osvojiti bod protiv 'velikog brata' i to u svibnju 2014. godine, u trenutku kada je Dinamo već osigurao naslov. Budući da se Dinamo grčevito bori za naslov s Rijekom bilo je teško očekivati da će se dogoditi veliko iznenađenje. Posebice i zbog toga što trener lokosa Mario Tokić nije mogao računati na trojicu ponajboljih igrača - Jana Doležala, Petra Bočkaja i Ivana Šunjića koji su u uvjerljivoj pobjedi nad posljednjeplasiranom Cibalijom (4:1) dobili žute kartone zbog kojih nisu mogu nastupiti.   No, barem je uvodni dio utakmice bio uzbudljiv. Eros Grezda je već u četvrtoj minuti zatresao mrežu Dinama. Vratar gostiju Dominik Livaković loše je ispucao loptu, koja je došla do Lovre Majera, ali njegov udarac golman Livaković je odbio, no ravno do Grezde, koji odlično pogađa.  U 6. minuti ponovno je zaprijetila Lokomotiva, odličan udarac Siniše Rožmana sa 25 metara otišao je trunku iznad iznad gola.    Napadač Dinama Soudani mogao je u 17. minuti dobiti izravni crveni karton, jer je nakon prekršaja nogom namjerno udario Luku Capana, ali sudac Tihomir Pejin samo je usmeno opomenuo Soudanija.   Dinamo je došao do izjenačenja u 29. minuti iz penala. Nakon ubačaja Stojanovića s desne strane, Guilherme puca glavom, ali braniča Lokomotive Karačića lopta pogađa u ruku. Siguran realizator najstrože kazne bio je Armin Hodžić.  U nastavku lokosi prvi dolaze do prilike, u 51. minuti, nakon prodora Cekicija, Majerov udarac Lešković je skrenuo u korner.  Novi penal za Dinamo u 67. minuti, nakon što je Kolinger oborio Hodžića u kaznenom prostoru, a Hodžić je ponovno bio precizan iz kaznenog udarca. Bio je to njegov deseti gol u proljetnom dijelu prvenstva.  Posljednu priliku na utakmici imao je napadač Dinama Soudani, koji je u 86. minuti pucao blizu lijeve vratnice.  Utakmica je odigrana na stadionu u Kranjčevićevoj pred 200 gledatelja, a sudio je Tihomir Pejin iz Donjeg Miholjca.  Vodeća Rijeka ima 69 bodova, slijedi Dinamo sa 68, ali Rijeka u subotu dočekuje Split. Dodajmo i kako je u četvrtak igrače Lokomotive na Kajzerici dočekala poruka riječke Armade. Na jednom transparentu pisalo je 'priziv savjesti', a na drugom 'sportaši ili robovi! Pravi gazda vam u zatvor ide, Rijeka je budućnost, to svi vide'.  A Dinamo je u Kranjčevićevoj bio lišen potpore BBB-a. - S obzirom da je iduća gostujuća utakmica po rasporedu na Veliki petak, grupa BBB neće biti prisutna na toj utakmici. Sramotno je da vodstvo lige ne vidi ništa sporno u tome da se utakmice odigravaju na spomendan smrti Isusove i mi u tome nećemo sudjelovati, poručili su BBB-i u svom priopćenju. >>Lokosi ne smiju dobiti bratski Dinamo, HNS-u u tome ništa nije sporno >>BBB: Sramotna odluka na dan Isusove smrti, mi u tome nećemo sudjelovati 