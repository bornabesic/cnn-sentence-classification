Foto: Hina NAJBOLJI hrvatski tenisač Marin Čilić plasirao se u 3. kolo Roland Garrosa nakon što je u dvoboju 2. kola pobijedio Rusa Konstantina Kravčuka 6-3, 6-2, 6-2. Čilić je bez suviše stresa odradio dvoboj protiv 129. tenisača svijeta ostvarivši pobjedu za sat i 38 minuta. Prvi hrvatski reket je tijekom meča pet puta oduzeo servis svojem suparniku iskoristivši pet od 10 break lopti. S druge strane 32-godišnji Rus je imao samo jednu loptu za obrat koju nije iskoristio. "Iza mene je jako dobar start na turniru. Nešto slično kao i 2009. godini kad sam također u prvim kolima bio tako uvjerljiv. Potpuno sam zadovoljan sa svim segmentima igre. Imao sam kontrolu igre od početka do kraja, suparnik me s ničim nije mogao iznenaditi. Postotak servisa iznad 60 posto, što je također jako dobro," kazao je Marin. Čilić je u prvom setu načinio 'break' kod rezultata 2-1 i zatim mirno priveo set kraju. U drugom setu je startao s dva oduzeta servisa i vodstvom 4-0 nakon čega je završnica seta bila rutina. U trećem setu Čilić je još dva puta oduzeo servisu ruskom tenisaču za uvjerljivih 6-2. "Posljednjih nekoliko tjedana igram jako dobar tenis, na razini sam svojih najboljih prošlogodišnjih nastupa. Osjećam se pun samopouzdanja u nastavku turnira" dodao je. Čilića, koji je postavljen za sedmog nositelja, u trećem kolu će igrati protiv Španjolca Feliciana Lopeza koji je bio bolji od sunarodnjaka Davida Ferrera 7-5, 3-6, 7-5, 4-6, 6-4.  Do sada su igrali šest puta, a Čilić vodi 4-2 u pobjedama.   "Dobro ga poznam, igrali smo nekoliko puta. Pobjeđivao sam i gubio od njega. Zemlja mu nije idealna podloga, no radi se o opasnom igraču kojeg neće biti lako pobijediti," naglasio je Čilić. Najboljem hrvatskom tenisaču ovo je 11. nastup na Roland Garrosu i do sada nikada nije prošao dalje od osmine finala.