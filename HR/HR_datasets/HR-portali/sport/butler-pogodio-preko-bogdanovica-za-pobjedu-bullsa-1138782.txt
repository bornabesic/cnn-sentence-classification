Košarkaši Brooklyn Netsa nisu uspjeli vezati dvije pobjede u NBA ligi, iako su na gostovanju kod Chicago Bullsa tri minute prije kraja vodili sa sedam koševa razlike na kraju su domaći slavili sa 101:99, a pobjednički koš sa zvukom sirene postigao je Jimmy Butler i to preko ruke hrvatskog reprezentativca Bojana Bogdanovića. Netsi, koji su prije dvije večeri prekinuli niz od pet uzastopnih poraza svladavši u svojoj dvorani Charlotte Hornetse košem u posljednjoj sekundi dvoboja na sličan su način pokleknuli u Chicagu iako su u posljednje tri minute ušli sa značajnom prednosti. No, promašenim slobodnim bacanjima i izgubljenim loptama dopustili su da im vodstvo od 97:90 izmakne iz ruku te su Bullsi košem Butlera 27 sekundi prije kraja poveli s 99:97. U sljedećem napadu za Netse je poravnao Brook Lopez i to snažnim zakucavanjem preko svog brata blizanca Robina, ali domaćima je ostalo 12 sekundi za posljednji napad. Loptu je u svoje ruke uzeo najbolji strijelac Bullsa te večeri koji si je lijepim driblingom stvorio prostor za šut protiv Bogdanovića koji ga nije uspio dovoljno omesti, pa je lopta prošla kroz mrežicu za slavlje domaćeg sastava. Butler je utakmicu završio s 30 koševa i 11 skokova, dok je Netse predvodio Lopez s 33 ubačaja. Bogdanović, koji se nakon jedne utakmice vratio u startnu petorku Netsa, na terenu je proveo 27 minuta i za to vrijeme postigao 10 koševa (šut za dva 3-7, trica 1-4, slobodna bacanja 1-1) uz po dva skoka i asistencije. Brooklyn je s omjerom pobjeda i poraza 8-23 i dalje na pretposljednjem mjestu Istočne konferencije i čitave lige, slabiji omjer imaju tek Philadelphia 76-ersi (7-23), dok je Chicago stigao do 50-postotnog učinka od 16-16 i na diobi je šestog mjesta na Istoku. San Antonio Spursi na svom su parketu s uvjerljivih 119:98 svladali Phoenix Sunse kod kojih je drugu utakmicu zaredom značajnu minutažu i učinak imao 19-godišnji Dragan Bender. Četvrti izbor ovogodišnjeg "drafta" u San Antoniju je odigrao 26 minuta i za to vrijeme postigao 10 koševa uz stopostotni šut od 2-2 kako za dvicu, tako i za tricu. Bender je sakupio i četiri skoka te po jednu asistenciju, osvojenu loptu i blokadu. Sunsi su na poluvremenu vodili sa 64:58, ali nastavak je pripao domaćim Spursima s čak 61:34 iako u ovoj utakmici nije igrao njihov najbolji igrač Kawhi Leonard. Najefikasniji kod pobjednika bio je LaMarcus Aldridge s 27 poena, a odlični su bili i veterani Tony Parker s 20 ubačaja i Pau Gasol sa 16 pogodaka i 10 skokova. Kod Sunsa se istaknuo TJ Warren s 23 koša. Phoenix je s omjerom 9-23 na diobi posljednjeg mjesta na Zapadu s Dallas Mavericksima, dok je San Antonio s 26-6 drugi kako na Zapadu, tako i u čitavoj ligi, sa samo porazom više od vodećih Golden State Warriorsa. Orlando Magic upisao je još jedan razočaravajući domaći poraz, ovoga puta od Charlotte Hornetsa koji su slavili sa 120:101. Ključna je bila treća četvrtina koju su gosti dobili s 35:13 i tako ostvarili prednost od preko 30 koševa, pa su u posljednjih 12 minuta priliku dobili igrači s klupe. Čitavu četvrtu četvrtinu za Orlando odigrali su i hrvatski igrači Mario Hezonja i Damjan Rudež, Hezonja je postigao 10 koševa (šut za dva 2-2, trica 2-4) uz dva skoka i po jednu asistenciju i blokadu, dok je Rudež ubacio šest poena (šut za dva 0-1, trica 2-6) uz po jedan skok i asistenciju. Kod Hornetsa je najefikasniji bio Kemba Walker s 21 poenom, dok je svestrani Nicolas Batum dodao 20 ubačaja uz 9 skokova i 8 asistencija. U sastavu Orlanda Nikola Vučević je ubacio 21, a Serge Ibaka 20 koševa. Orlando je s omjerom 15-19 sve dalje od pozicija koje vode u doigravanje, dok je Charlotte s 18-14 vodeći u skupini Southeast. Derbi večeri odigran je u Oaklandu gdje su domaći Golden State Warriorsi svladali Toronto Raptorse sa 121:111. Warriorsi su vodili čitavim tijekom dvoboja, u prvoj su četvrtini izgradili prednost od 25 razlike (42:17) te se gosti unatoč velikom trudu nisu uspjeli vratiti u igru. Vrhunske partije kod domaćih pružili su Stephen Curry s 28 poena i po sedam skokova i asistencija te Kevin Durant s 22 koša, 17 skokova i sedam asistencija, a kod gostiju su odlični bili DeMar DeRozan s 29 pogodaka i Kyle Lowry s 27 ubačaja, 11 asistencija i šest skokova. Warriorsi su s omjerom 28-5 prva momčad lige, dok su Raptorsi s 22-9 vodeći u skupini Atlantic i ukupno drugi na Istoku iza prvaka Clevelanda Cavaliersa (23-7).  Rezultati: Orlando - Charlotte 101:120 Chicago - Brooklyn 101:99 San Antonio - Phoenix 119:98 Golden State - Toronto 121:111 Atlanta - New York 102:98 - produžetak Detroit - Milwaukee 94:119 Portland - Sacramento 102:89 Denver - Minnesota 105:103 New Orleans - LA Clippers 102:98 Washington - Indiana 111:105 