VATERPOLISTI Juga CO obranili su naslov pobjednika regionalne Jadranske lige. Oni su u finalu završnog turnira na svom terenu svladali Jadran iz Herceg Novog s uvjerljivih 15:3. Dubrovčani su pitanje pobjednika riješili još u prve dvije četvrtine kada su odličnom obranom u potpunosti onemogućili centre gostiju i dopustili Jadranu samo jedan pogodak. S druge strane, Jug je u prve dvije četvrtine postigao osam golova, a s tri je prednjačio Loren Fatović. Nastavak je bio tek formalnost. Maro Joković postigao je pet golova, Fatović je ostao na tri, a dva je za Jug zabio Felipe Perrone, dok su strijelci za Jadran bili Danil Markulov, Marko Petković i Bojan Baničević.