U petak je Hrvatski košarkaški savez objavio termine svih utakmica finalne serije doigravanja za prvaka Hrvatske u košarci, a Cibona i Cedevita u borbu za naslov kreću u srijedu, 17. svibnja, od 20 sati, u Košarkaškom centru Dražen Petrović. Ovo je četvrta sezona zaredom u kojoj se ova dva kluba bore za naslov državnog prvaka. Cibona je na putu do finala pobijedila Zadar u tri utakmice četvrtfinala te Šibenik u dvije utakmice polufinalne serije, dok je Cedevita trebala po dvije utakmice za prolaz i protiv šibenskog Jolly JBS-a u prvom krugu te protiv Splita u polufinalu. U dosadašnja četiri finalna sraza dva najuspješnija hrvatska kluba u posljednjih pet sezona, Cedevita je dvaput slavila sa 3-0 u seriji (2014. i 20016.), a jednom je bilo 3-1 (2015.), dok je Cibona slavila sa 3-1 u završnici odigranoj 2012. godine. Cibona će u svom 24. finalu prvenstva Hrvatske od 1992. godine pokušati osvojiti 19. naslov, a prvi nakon 2013. godine. Cedevita u svom čestom finalu lovi četvrti uzastopni naslov. U prva dva finala aktualni trostruki prvak je poražen od Zagreba (2011.) i Cibone (2012.). Po prvi put u posljednje četiri sezone Cibona ima prednost domaćeg terena u seriji s Cedevitom, nakon što je u osnovnom dijelu prvenstva završila na četvrtom mjestu, a Cedevita je bila šesta. Termini utakmica finalne serije Prva utakmica: Cibona - Cedevita (srijeda, 17.5. - 20 sati, KC D. Petrović) Druga utakmica: Cedevita - Cibona (subota, 20.5. - 20 sati, Dom sportova - dvorana 2) Treća utakmica: Cibona - Cedevita (četvrtak, 25.5. - 20.15 sati, KC D. Petrović) Ako bude potrebno: Četvrta utakmica: Cedevita - Cibona (nedjelja, 28.5. - 20 sati, Dom sportova - dvorana 2) Peta utakmica: Cibona - Cedevita (četvrtak, 1.6. - 20 sati, KC D. Petrović).   