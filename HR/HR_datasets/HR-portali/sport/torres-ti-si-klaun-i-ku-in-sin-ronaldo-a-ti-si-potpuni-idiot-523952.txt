Fernando Torres pred kraj jučerašnje utakmice Atletica i Reala potpuno je izgubio živce. Pri rezultatu 2-1 za njegov Atletico, kad je putnik u finale već bio odlučen, El Niño se pokušao fizički obračunati s najboljim Realovim igračem Cristianom Ronaldom. Najprije je Španjolac nešto dobacio Ronaldu, a kada ovaj nije reagirao, unio mu se u lice, odgurnuo ga i udario ga nogom. Ronaldo se samo smijao, izbjegavao fizički obračun, no uvrede su ipak frcale na sve strane, a španjolski su mediji i otkrili što su rekli jedan drugome. - Što je, u čemu je problem? Ti si klaun - rekao je Torres Ronaldu. Portugalac se samo nasmijao i pokušao se udaljiti od španjolskog napadača, no nije mu ostao dužan. - Ti si idiot - odgovorio mu je uz smiješak Ronaldo. U tom trenutku između njih je stao sudac Cüneyt Çakır i pokušao smiriti situaciju, no El Niño je uspio izbaciti sav bijes iz sebe prije no što je svaki otišao na svoju stranu. - Ku**in sine - zaključio je svoj verbalni napad na Ronalda. 