Pred hokejašima i stručnim stožerom Medveščaka još je jedna bogata i zgusnuta sezona koja započinje već u kolovozu. Medveščakove momčadi sudjelovat će u čak tri međunarodna prvenstva – velikom KHL-u, regionalnom EBYSL-u i SLO hokej ligi.  „Svaka godina, svaka sezona je jednako izazovna i uzbudljiva. Ipak, na kraju se sve svede na rezultate koje momčadi postižu. Čim su bolji rezultati, tim su veće obaveze i odgovornost sa strane sportskog tima, kluba kao takvog, i trenera koji vode selekcije. Namjera nam je da sve momčadi imaju jednake uvjete, koliko god je to u našim prilikama moguće. Želimo držati fokus na svim našim momčadima kako bi se u svim kategorijama napravili što bolji rezultati“, izjavio je o novoj sezoni direktor hokejskih operacija Medveščaka, Markoantonio Belinić i dodao: „Naravno, sudjelovanje u tolikom broju prvenstava nije samo organizacijski, već i veliki financijski izazov. Na primjer, momčad koja se natječe u EBYSL prvenstvu, a koja osim Medveščakovih igrača uključuje i igrače Zagreba i Mladosti, kako bismo svim hrvatskim hokejašima dali priliku za profesionalni razvoj, većim se dijelom financira od sponzorskih sredstava koje prikupimo zahvaljujući KHL momčadi.“ Uz prvu momčad seniora koja nastupa u KHL-u, igrači do 20 godina će se ponovno okupiti pod trenerskom palicom Danijela Kolomba i od 4. rujna krenuti u novu sezonu juniorske EBEL lige, tzv. EBYSL-a. „Uspjeh koji smo prošle sezone napravili u EBYSL-u je bio nevjerojatan i fantastičan. Nećemo se zavaravati, ponoviti ga će biti jako, jako teško. Što naravno ne znači da ćemo se predati i da nećemo napraviti najbolje što možemo“, rekao je ukratko Kolombo o predstojećoj sezoni u kojoj će EBYSL imati pet novih članova, što uz odlazak EC-KAC-a čini 18 momčadi, a svaka će odigrati 37 utakmica regularnog prvenstva. Kao treće natjecanje, sredinom rujna, započet će Državno prvenstvo Slovenije, a Medveščak će i ove godine imati svoje predstavnike.  „Slovenska liga nam u ovom trenutku najviše odgovara i zato smo se odlučili za nju. U mlađim kategorijama (U12, U14 i U16) nastupit ćemo kao zajednička selekcija tri hrvatska kluba, dok će u seniorskoj konkurenciji svaki klub igrati zasebno, kao prošle sezone“, pojasnio je Belinić. Kolombo će još jednom preuzeti vođenje seniorske momčadi: „Svakom natjecanju i svemu što radimo uvijek pristupamo na najvišoj mogućoj profesionalnoj razini i uvijek želimo dati sve najbolje od sebe.  Jednako vrijedi i za prvenstvo Slovenije. Ove godine su drugačija pravila i najbolja ne-slovenska momčad prvenstva će ući u doigravanje, što je naravno dodatni motiv.“ U 27 kola prvenstva Slovenije za seniore uz KHL Medveščak, KHL Mladost i KHL Zagreb natjecat će se i SKHL Crvena Zvezda, dok će se od slovenskih klubova HDD Olimpija i HDD Sij Acroni Jesenice priključiti natjecanju tek u doigravanju.