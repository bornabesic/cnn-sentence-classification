Foto: Fight Site  ODLIČAN bajkerski susret koji se proteklog vikenda održao u Slavonskom Brodu posjetilo je više od 10 tisuća ljudi. Posjetitelji su mogli uživati u mnogim zabavnim sadržajima zbog kojih uostalom svake godine i nahrupe na ovakve susrete ljubitelja motornih jurilica. Vjerojatno ste dosad shvatili da se ne radi o sportskoj, a još manje o borilačkoj vijesti. Ili ipak...  Na velikoj glazbenoj pozornici koja je tijekom festivala ugostila mnogo odličnih i vrlo poznati bendova poput SARS-a ili Zabranjenog pušenja, nastupio je i jedan istaknuti sportski stručnjak. Kao specijalni gost benda THE TRIO, u nekoliko skladbi na pozornici se pridružio izbornik hrvatske boksačke reprezentacije i jedan od najvećih boksačkih stručnjaka u Europi - Leonard Pijetraj. Već smo prije pisali o glazbenoj strasti hrvatskog izbornika. Malo tko je do prosinca 2016. uopće znao da je Pijetraj pasionirani rocker i da jako dobro svira gitaru, dok se u klubu “Bikers Beer Club” popeo na pozornicu i zasvirao sa svojim bendom. Pijetraj je, naime, pridruženi član odličnog benda “The Trio” u kojem sviraju Boris Dugi-Novački Zamba (gitara, vokal), Tihomir Ban (bas, vokal) i Hrvoje Stiščak (bubanj). U međuvremenu se ništa nije promijenilo. Pijetraj i dalje svira, samo su pozornice veće…