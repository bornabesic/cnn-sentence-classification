Vodio ga je četiri sezone u Tottenhamu i jednu u Queens Park Rangersima, zna kakav je igrač i rado bi ga vidio u Birminghamu koji je spasio od ispadanja u treću ligu. No Harry Rednkapp morat će pronaći drugog beka, ovaj će zabijati u drugoj branši. - Koja je šansa da ga dovedem u Birmingham? Gotovo nikakva! Dobar je to igrač, baš mi takav bek fali, da bar mogu izvući još godinu dana prije nego odustane od nogometa... Pričali smo, rekao mi je da želi biti pornoglumac - rekao je Rednkapp. Benoit Assou-Ekotto, možda ga pamtite po čupavoj frizuri dok je trčao po lijevoj strani igrajući za Spurse kad i Modrić, Kranjčar i Ćorluka, prekida nogometnu karijeru koju je počeo prije 13 godina potpisavši profesionalni ugovor s Lensom. Rodio se u Francuskoj, igrao je za Kamerun, protekle sezone odigrao je samo 15 utakmica za francuski Metz za koji je potpisao jednogodišnji ugovor na startu sezone. Igraču koji je u ranijim istupima o nogometu pričao kao o običnom poslu koji odrađuje, a ne strasti, dosta je treninga i priprema. Assou-Ekotto prve nogometne korake napravio je Lensu koji mu je bio i prvi seniorski klub. Potom je prešao u Tottenham gdje je bio od 2006. do 2015. Nakon posudbe u QPR vraća se u Francusku i nakon sezone u Saint-Etienneu odlazi u Metz.