Zabio je i asistirao, igrao se nogometa. Barcelona je na krilima Lea Messija osvojila Kup kralja pobijedivši Alaves 3-1 na Vicente Calderonu. Luis Enrique oprostio se od klupe Barce s devetim trofejem u tri godine, a kultni Calderon ide u povijest jer Atletico od sljedeće sezone seli na novi stadion, a ovaj će biti srušen. Messi je briljirao protiv Alavesa koji je bio sve samo ne lak zalogaj.  Theo Hernandez poništio je Messijevo vodstvo golčinom iz slobodnjaka. Skinuo je paučinu majstor... No Messi je igrač koji radi razliku. Što je učinio igračima Alavesa u sudačkoj nadoknadi prvog dijela...  Prošetao se kraj njih pa idealno dao Alcaceru za 3-1. Prvi je gol Messi zabio nakon sjajne akcije postavši prvi igrač koji je zabio u četiri finala kupa nakon Telma Zarre u pedesetima. Barcelona je nakon ispadanja iz Lige prvaka i drugog mjesta u La Ligi osvojila Kup kralja, ali nije moglo bez kontroverzi. Dio navijača katalonskog kluba izviždao je španjolsku himnu u Madridu, što je za njih postala gotovo pa tradicija, Neymar je zabio za 2-1 iz ofsajda... Ivan Rakitić osvojio je novi trofej u karijeri, izašao je u 83. minuti, a šansu je dobio Aleix Vidal, koji je bio na terenu prvi put nakon što je slomio nogu u veljači. Barcelona je osvojila trofej koji je, ako se usporedi s La Ligom i Ligom prvaka, na kraju ipak samo utješna nagrada...