Hajduk je nakon produžetka izgubio od Splita s 2:1 i neočekivano ispao u četvrtfinalu Hrvatskog nogometnog kupa. Za bijele je sve izgledalo dobro do 90. minute. Hajduk je golom Hamze vodio od 25. minute i taj rezultat je na semaforu stajao do sudačke nadoknade. No, tada je zabio Ugrina zabio i odveo crvene u produžetke. Hajduk je od 99. minute igrao s igračem manje nakon što je Tudor u sedam minuta skupio dva žuta kartona. Igrača više Split je iskoristio u 106. minuti. Pešić je zabio gol koji je posljednjeplasiranu momčad HNL-a odveo u polufinale. Osijek izbacio Slaven Belupo Osijek je u polufinalu Kupa, a lanjski finalist Slaven Belupo ponovno je pao na stadionu na kojem je proljetos izgubio utakmicu za pokal. Za plasman među četiri najbolje momčadi, prvi put poslije pet godina, Osijeku je bila dovoljna pobjeda 1:0 (0:0), iako je sve do 80. minute izgledalo kako će rezultat biti u skladu s temperaturom – nula u zraku, nula na travnjaku. Trener Osijeka Zoran Zekić, u odnosu na utakmicu protiv Dinama, napravio je čak pet izmjena, a tragičnu figuru toga poraza, vratara Zvonimira Mikulića, nije bilo ni na klupi. Iako, Zekić je otprije najavljivao kako prvi vratar Osijeka protiv Slaven Belupa neće stajati među vratnicama zbog ranijeg dogovora kako Mikulić brani prvenstvene, a mladi Marko Malenica Kup utakmice. Utakmica će se brzo zaboraviti, preoprezna, napadački jalova igra koju su dobrim dijelom utakmice, u nedostatku boljih rješenja, vodili stoperi, lišila je ogled svakog uzbuđenja. Na prste jedne ruke dali bi se nabrojiti pokušaji obje momčadi. Sve do 80. minute kada je na loptu natrčao Antonio Perošević koji na travnjak je ušao svega 15 minuta ranije. Osijek je tako postao “crnom mačkom” za momčad iz Koprivnice, tri puta su se sastajali ove jeseni i sva tri ogleda završila su u korist bijelo-plavih. Polufinale su ranije izborili Dinamo i Rijeka pa ćemo u polufinalu gledati četiri momčadi iz četiri najveća hrvatska grada – Zagreba, Splita, Osijeka i Rijeke. Prve polufinalne utakmice igraju se 1. ožujka 2017. godine, a uzvrati su 15. ožujka.  