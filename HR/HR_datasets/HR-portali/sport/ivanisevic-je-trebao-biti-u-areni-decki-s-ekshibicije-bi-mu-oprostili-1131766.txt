U trenutku dok je Marin Čilić igrao šokantan meč protiv Juana Martina Del Potra, najbolji hrvatski tenisač svih vremena Goran Ivanišević bio je u nizozemskom Apeldoornu. U vrijeme najveće drame u Areni, Goran je igrao ekshibicijski meč protiv Nizozemca Sjenga Schalkena. Dolazak na ekshibiciju na kojoj su još zaigrali i Tim Henman, Martin Verkerk, Paul Haarhuis i Juan Carlos Ferrero, Goran je dogovorio prije skoro godinu dana, a izjavio je da nije želio pogaziti riječ. Iako, sigurni smo, i to sto posto, da bi Henman, Ferrero i društvo razumjeli da im je Goran rekao: “Oprostite, dečki, ali moja Hrvatska danas igra finale Davisova kupa”.  No, Ivanišević očito nije imao previše volje doći na jedan od najvećih sportskih događaja od neovisnosti Hrvatske. Jer, tko zna kada ćemo opet, i to pred domaćom publikom, igrati finale Davisova kupa. Goran Ivanišević je 2005. godine, zahvaljujući izborniku Nikoli Piliću, bio pridruženi član reprezentacije koja je osvojila povijesni Davis kup za Hrvatsku protiv Slovačke. U toj reprezentaciji još su bili i Ivan Ljubičić, Mario Ančić te Ivo Karlović. Navedena trojka bila je jučer u Areni, za kvartet je nedostajao samo Goran Ivanišević. Mario Ančić potegnuo je samo zbog finala Davisova kupa iz New Yorka. Na nekoliko je dana prekinuo svoj odgovorni posao na Wall Streetu, samo zato što je želio dečkima dati podršku. Šteta što poput Ančića nije razmišljao i Ivanišević, jer njegov nedolazak u Arenu jest kao da se, primjerice, finale nogometnog Eura igra u Zagrebu, a na utakmicu ne dođu Prosinečki, Boban ili Šuker. Goran Ivanišević dvije i pol godine radio je s Marinom Čilićem, zajedno su osvojili i US Open 2014. godine i bilo je logično da je i jučer došao podržati svog bivšeg učenika. No, nije tako postupio – za razliku od mnogih drugih poznatih sportaša koji ovih  dana u Areni nisu štedjeli glas na mečevima Čilića, Karlovića i Dodiga.