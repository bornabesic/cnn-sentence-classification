Nakon poraza u Vinkovcima, gdje su zakomplicirali prilično komfornu situaciji u borbi za opstanak, trener Splita Bruno Akrapović priznao je da je to bila najlošija utakmica njegove momčadi.  - Utakmicom u Vinkovcima nikako nismo zadovoljni, takva prezentacija nije bila dostojna moje momčadi i ciljano sam upozorio starije igrače da s takvim pristupom nemamo nikakve šanse. Pristup se mora mijenjati, a izgovora o nervozi zbog važnosti utakmice nema – kazao je Akrapović i dodao kako je utakmica jednako važna i za Dinamo.  - Oni su osjetili miris krvi nakon poraza Rijeke od Lokomotive, bit će to otvorena borba za svaki centimetar terena. Nama nedostaju neki važni igrači, poput kartoniranih Pavlovskog, Tomičića, Pešića, ozlijeđenih Verajića, Vasilja...  Stoper Marko Perković otkrio je kako je atmosfera u svlačionici dobra, što potvrđuje i izglasavanje povratka Bože Mikulića u momčad.  - Uprava je željela drugačije, ali mi smo izglasali da se Božo vrati u momčad. Moramo dati sve od sebe, bez obzira što je na drugoj strani Dinamo, naš motiv i instinkt preživljavanja mora biti veći nego motiv Dinama da osvoji naslov prvaka. Ne znam ni sam koliko oni uopće vjeruju u to.  Trener Akrapović našalio se na pitanje koliki postotak bi dao svojoj momčadi za remi, odnosno pobjedu.  - Recimo 37.4 posto za tri boda, a za remi 49.8 posto. Malo šale, osnovno je da mi moramo napraviti igru da bude konkurentna Dinamu. Formula mora biti kao formula Atletico Madrida, ali tako bi trebalo odigrati svaku utakmicu, jer ako se prezentiramo kao u Vinkovcima, nemamo nikakve šanse. Tražimo igrača koji će jednim startom, jednim potezom dignuti suigrača, on drugoga... Ali ako se protiv Dinama 'u*eremo u gaće' neće to izgledati dobro... Perković je dodao kako nemaju dodatni motiv u činjenici da bi mogli biti upamćeni kao momčad koja je zaustavila Dinamo u utrci za naslovom prvaka.  - Neće nam to ništa značiti ako ispadnemo iz lige. Tu smo radi sebe, da spasimo klub, imponirao bi nam dobar rezultat protiv aktualnog prvaka poput Dinama, ali opstanak je prioritet. Na koncu je Akrapović kazao kako je za njegovu momčad raspored do kraja težak, te priznao da se bave kalkulacijama koliko bi im bodova trebalo do kraja za opstanak.  - Prve dvije i zadnje dvije momčadi i ne rade ništa drugo nego kalkuliraju, ha, ha, ha... Ali moj stil nije razmišljanje što će drugi prosuti, nego što ćemo mi osvojiti. 