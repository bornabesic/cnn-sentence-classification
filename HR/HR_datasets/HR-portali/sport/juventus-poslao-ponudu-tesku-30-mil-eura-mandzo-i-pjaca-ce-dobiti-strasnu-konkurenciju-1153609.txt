Vodstvo talijanskog nogometnog prvaka Juventusa ponudilo je Arsenalu 30 milijuna eura odštete za čileanskog krilnog napadača Alexisa Sancheza (28). Talijanski mediji navode kako su generalni direktor torinske 'Stare dame' Giuseppe Marotta i sportski direktor Fabio Paratici razgovarali s kolegama iz Arsenala uputivši im službenu ponudu za čileanskog reprezentativca. Sanchezu za 18 mjeseci ističe ugovor s 'topnicima' a odbio je potpisati novi, pa se nagađa kako će ovoga ljeta napustiti klub. Juve je već jednom pokušao angažirati Sancheza i to 2011. godine dok je igrao za Udinese. Međutim, ponuda Barcelone je bila daleko izdašnija i Čileanac je za 26 milijuna eura preselio na Camp Nou. U Barci se zadržao do srpnja 2014. kada je za 34 milijuna eura preselio u London. Posao Juventusu ovoga puta mogao bi pokvariti PSG. Francuski prvak također želi Sancheza, a pitanje je mogu li Torinezi financijski pratiti ponudu pariškog kluba. Dio novca za ovaj transfer Juve misli namaknuti prodajom Simonea Zaze i Kingsleyja Comana. Zaza je trenutačno na posudbi u Valenciji, a Coman u Bayernu. Prelaskom u Torino, Sanchez bi dodatno zaoštrio konkurenciju u napadu. Massimiliano Allegri trenutačno u sastavu ima četiri napadača - Paula Dybalu, Gonzala Higuaina, te dvojicu hrvatskih reprezentativaca Marija Mandžukića i Marka Pjacu. Sanchez je ove sezone u 34 nastupa za Arsenal zabio 20 golova i dodao 16 asistencija. >>Za više sporta posjetite našu novu Facebook stranicu Večernji list - Sport 