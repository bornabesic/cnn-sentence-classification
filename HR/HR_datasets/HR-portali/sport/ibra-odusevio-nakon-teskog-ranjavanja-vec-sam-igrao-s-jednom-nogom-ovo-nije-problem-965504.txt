ZLATAN IBRAHIMOVIĆ teško se ozlijedio u četvrtak na uzvratnom susretu četvrtfinala Europske lige njegova Manchestera i Anderlechta (2:1). U 90. minuti utakmice, kada je nezgodno doskočio nakon dvoboja sa suparničkim braničem, puknuo mu je prednji križni ligament, zbog čega mora na operaciju koljena i prema prvim prognozama, nogometu se neće vratiti do siječnja 2018. godine. Ozljeda je došla u najgore vrijeme za United i Ibrahimovića. Mourinho je ostao bez najboljeg igrača u završnici sezone kada lovi mjesto u Ligi prvaka i naslov pobjednika Europske lige, dok je nakon ove ozljede neizvjesna Ibrina budućnost.  Jer kada se oporavi, već će debelo zagaziti u 37. godinu, a povratak nakon ovako teške ozljede ligamenata problem je i za daleko mlađe vrhunske sportaše, koliko god Ibrahimović bio u sjajnom fizičkom stanju za njegovu veteransku dob. Ali Ibra ne bi bio Ibra da i na ovako tešku ozljedu nije reagirao na njegov način prilikom obraćanja fanovima na Facebooku i Instagramu, uz fotografiju koja prikazuje samo njegove noge ispred kamina: "Kao prvo, hvala za svu potporu i ljubav. Nije neka vijest da sam ozlijeđen pa ću biti izvan nogometa neko vrijeme. Proći ću kroz ovo kao i kroz sve drugo, a vratit ću se jači. Već sam igrao bez jedne noge tako da ne bi trebalo biti problema. Jedan stvar je sigurna, ja odlučujem kada je vrijeme za prestanak i ništa drugo. Odustajanje nije opcija. Vidimo se uskoro."