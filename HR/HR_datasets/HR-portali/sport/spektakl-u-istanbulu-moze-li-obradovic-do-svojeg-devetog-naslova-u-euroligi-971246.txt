DANAS U 17:30 u Istanbulu počinje centralni košarkaški događaj u Europi, Final Four Eurolige, na kojem će nastupiti domaći Fenerbahce, aktualni prvak CSKA, Real Madrid i Olympiacos. Usprkos raznim terorističkim događanjima od početka godine i velikoj zabrinutosti neturskih ekipa, Euroliga nije mogla promijeniti mjesto odigravanja Final Foura te ga je ostavila da se igra u Istanbulu. S obzirom na to da je glavni sponsor Eurolige Turkish Airlines i da još ima dosta manjih sponzora te četiri turska kluba unutar Eurolige, Jordi Bertomeu nije imao izbora nego ostaviti Final Four u Istanbulu. Ta odluka na ruku najviše ide Fenerbahceu Željka Obradovića koji će pred domaćim navijačima pokušati donijeti deveti naslov prvaka legendarnom treneru. Fenerbahce će u polufinalu odmjeriti snage s Realom iz Madrida u drugoj utakmici večeri, dok će prvu utakmicu odigrati stari poznanici, CSKA i Olympiacos, u jednom od najizjednačenijih Final Four izdanja posljednjih nekoliko godina. Upravo je Olympiacos prije pet godina u Sinan Erdem Domeu nakon nevjerojatnog povratka, nakon -19 u finalu protiv CSKA, osvojio prvi od dvaju uzastopnih naslova prvaka. Nakon toga, Rusi i Grci još su se dvaput susreli na Final Fouru, a Olympiacos je oba puta pobijedio. Godine 2013. igrali su u Londonu, a 2015. u Madridu, a to je bila prva sezone Dimitrisa Itoudisa na klupi najbogatije europske momčadi. Ipak, koliko god se bilo teško kladiti protiv srčane grčke momčadi predvođenom genijalnim Vassilisom Spanoulisom i Georgisom Printezisom, CSKA je ovaj put puno kompletnija momčad nego što je to bila u prethodnim trima susretima. Moskovljani su prošle godine u finalu dobili upravo Fenerbahce u Berlinu nakon produžetka i osvojili naslov prvaka Europe. “Prije dvije godine su nas dobili. Bili su bolji i čestitali smo im. Shvaćam da želite stvoriti priču oko našeg rivaliteta i psihološke prednosti koju ima Olympiacos. No ovo je 2017. i mi smo se dosta promijenili. Igramo protiv jedne odlične momčadi i to je jedino bitno”, rekao je Itoudis. Nando de Colo i Miloš Teodosić okosnica su Itoudisove momčadi i oko njih se sve vrti te će oni biti glavna pokretačka snaga ekipe koja je ove godine u Euroligi imala najbolji napad (87,6 koševa u prosjeku). S druge strane, Olympiacos je imao jednu od najboljih obrana u Euroligi, a glavna lica i dalje su prekaljeni Spanoulis i Printezis. “Ovo je potpuno drukčija utakmica nego ona koju smo igrali 2015. Zaboravili smo na nju jer sad su uvjeti drukčiji. CSKA je aktualni prvak Europe, a mi smo ponovno na Final Fouru, nakon što smo ga propustili prošle godine. Za ovu utakmicu najbitnija će biti psihološka priprema”, izjavio je trener Olympiacosa Ioannis Sfairopoulos, čija je momčad u četvrtfinalu gubila 1:2 od Efesa naših Velimira Perasovića i Tomice Mijatovića. Zaostajala je 15 koševa u četvrtoj utakmici u Istanbulu, ali je uspjela preokrenuti zaostatak i osigurati plasman na F4. U drugom polufinalu, u 20:30, domaći Fenerbahce nastupit će protiv Kraljevskog kluba Real Madrida koji se prije dvije godine okitio naslovom prvaka. Iako je Real bio bolje plasiran u regularnom dijelu sezone koja je bila dosad najzanimljivija zbog promjene sustava natjecanja, Fenerbahce je u četvrtfinalu “isprašio” blago favorizirani Panathinaikos 3:0 i pokazao da ozbiljno računa na titulu. Zanimljivo je spomenuti da je Fenerbahce Realu nanio šest poraza u zadnje dvije sezone, uključujući i metlu u prošlogodišnjem četvrtfinalu. Momčad Željka Obradovića počela je igrati najbolju košarku u pravo vrijeme, a mnogo toga se popravilo povratkom Bogdana Bogdanovića na parket. Fenerbahce usto ima još nekoliko odličnih igrača poput Bobbyja Dixona, Ekpe Udoha, Kostasa Sloukasa, Luigija Datomea, Pere Antića…  “Na ovom Final Fouru neće biti iznenađenja jer se svi slažemo u tome da bilo koja ekipa može osvojiti naslov prvaka. Sretni smo da smo dio ovog Final Foura. Real je devet puta osvojio naslov prvaka, CSKA sedam, Olympiacos tri, a i mi smo treću godinu u nizu dio ovog spektakla. To nije dovoljan razlog da vjerujemo u sebe, ali imat ćemo priliku”, izjavio je Obradović koji je u ove tri godine transformirao Fenerbahce u redovitog sudionika finalnog turnira. Ovo će Žocu biti 16. Final Four u trenerskoj karijeri. Real je pak uoči sezone ostao bez Sergija Rodrigueza koji je otišao u NBA kod našeg Darija Šarića, no Pablo Laso to je iskoristio na najbolji mogući način i isprofilirao Luku Dončića, najboljeg mladog igrača Europe koji je tek nedavno postao punoljetan te se smatra najvećim europskim talentom zadnjih nekoliko godina. Sergio Llull i ove sezone je prvo ime Reala, a Gustavo Ayon igra odlično pod koševima. “Ne brine me statistika i šest poraza od Fenerbahcea u zadnje dvije godine. Brinem se o utakmici koja je pred nama. I da izgubimo 20 puta od jedne momčadi, mislili bismo kako ćemo pobijediti sljedeću utakmicu, a ne o tome što se dogodilo zadnji put”, rekao je Pablo Laso koji je zadnjih pet sezona s Realom četiri puta izborio Final Four. Euroliga, polufinale: CSKA – Olympiacos 17:30 Fenerbahce – Real Madrid 20:30