Chelsea je kolo nakon osvajanja naslova prvaka slavio pred domaćim navijačima. U zaostaloj utakmici 28. kola engleske lige Conteova je momčad pobijedila Watford sa 4:3. Antonio Conte je, u utakmici koja nije imala nikakav rezultatski značaj za njegovu momčad, na teren poslao izmiješani sastav i priliku je dao igračima koji su ove sezone malo igrali. Tako su od prve minute krenuli Begović, Terry, Ake, Kenedy, Chalobah i Batshuayi, a u odnosu na posljednju utakmicu, Conte je napravio čak devet izmjena u momčadi, a to se nije dogodilo nikada u povijesti Chelseaja! I jedan od tih igrača koji je dobio priliku igrati - kapetan John Terry je pogodio za vodstvo u 22. minuti. On je iskoristio odbijanac za svoj 41. pogodak u karijeri, prvi od siječnja 2016. godine! Međutim, samo dvije minute kasnije upravo je Terry bio krivac za primljeni gol, jer je pogriješio kod vraćanja lopte Asmiru Begoviću, a to je iskoristio Etienne Capoue. Vodstvo Chelseaju je vratio Cesar Azpilicueta odličnim udarcem s ruba kaznenog prostora u 36. minuti, a na 3:1 je povisio Michy Batshuayi. Mladi napadač Chelseaja je ove sezone zabio tri pogotka! Gosti su uspjeli izjednačiti. Daryl Janmaat je zabio u 51. minuti nakon sjajne solo akcije, a za 3:3 je pogodio Stefano Okaka u 74. minuti. Međutim, Chelsea je ipak prvak i ne predaje se tako lako, a za slavlje je  i tri boda pogodio je u 88. minuti Cesc Fabregas koji je u igru ušao devet minuta ranije.