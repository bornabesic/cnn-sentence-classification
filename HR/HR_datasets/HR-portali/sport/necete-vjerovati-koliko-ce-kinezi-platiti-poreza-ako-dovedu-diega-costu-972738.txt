Foto: Getty Images/Guliver Image PRIČA O transferu Diega Coste provlači se svjetskim medijima već mjesecima. No nakon što je kineski nogometni savez donio novi pravilnik o oporezivanju transfera, Tianjin Quanjian će jako dobro razmisliti o tom potezu. Kinezi mjesecima Chelseaju za Španjolca nude oko 90 milijuna eura, a Costi oko 35 milijuna eura godišnje plaće. No prema najnovijem pravilniku, kineski klubovi koji posluju s gubitkom plaćaju nevjerojatnih 100 posto poreza na transfere. U domenu "klubova koji posluju s gubitkom" spadaju praktički svi članovi kineske Superlige, tako da bi i Tianjin Quanjian koji je već potrošio desetke milijune eura na transfere, također morao platiti golemi porez. Tako bi transfer Diega Coste njegov novi klub koštao zastrašujućih 180 milijuna eura, u što nije uračunata njegova plaća. Kinezi tako žele spriječiti neplansko trošenje na kratkoročna rješenja iz Europe, odnosno igrače koji na sezonu, dvije dolaze zaraditi novac za koji bi u Europi radili barem pet, šest godina. Sav novac od poreza "na budale" uplaćivat će se kineskim nogometnim školama i investirat će se u rad s mlađim kategorijama. Osim toga, kineski klubovi morat će u početnoj jedanaestorici imati po jednog domaćeg U-23 igrača za svakog stranca koji istrči na travnjak.