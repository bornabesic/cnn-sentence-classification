U prvom susretu finala Challenge kupa rukometašice Lokomotive su u dvorani II Doma sportova pobijedile švedski Höör 23-19 (10-11) načinivši veliki korak prema osvajanju prvoga europskog trofeja nakon 26 godina. 'Lokosice' su odigrale sjajnu utakmicu, a hoće li to biti dovoljno za ukupnu pobjedu doznat ćemo 13. svibnja kada je uzvrat u Švedskoj. Odabranice Nenada Šoštarića dobro su ušle u susret. Sredinom prvog dijela stigle su do tri gola prednosti (9-6). Međutim, u završnici prvog poluvremena Lokomotiva je pala u igri što su Šveđanke iskoristile okrenuvši rezultat serijom 5-1 za vodstvo 11-10 na poluvremenu. U drugom dijelu gledali smo sjajnu predstavu hrvatske ekipe. Od minus jedan, Lokomotiva je stigla do šest pogodaka prednosti. Nažalost, Hoors je do kraja susreta smanjio zaostatak, na kraju je završilo 23-19. Lokomotivu su do pobjede predvodile Marina Glavan i Stela Posavec sa po šest golova, dok je Larissa Kalaus dodala četiri gola. Na vratima je bila sjajna Tea Pijević s 14 obrana. U redovim švedske ekipe najefikasnije su bile Cassandra Tollbring sa sedam, te Emma Rask s pet golova. Lokomotiva je u svojoj povijesti osvojila jedan europski trofej - 1991. je slavila u Kupu IHF. Igrala je još četiri finala, no sva četiri je izgubila. U Kupu prvakinja 1975. od kijevskog Spartaka, a tri puta je poražena u finalu Kupa pobjednica kupova (1980, 1996, 1998). 