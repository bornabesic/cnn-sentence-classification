Foto: Hina IAKO se prvenstvo Hrvatske nije još ni završilo, hrvatski klubovi krenuli su s pojačanjima za sljedeću sezonu. I dok se Dinamo tek treba aktivirati, a Hajduk produžio suradnju s trenerom Joanom Carrillom i sportskim direktorom Mariom Brancom, neke transfere već su napravili Rijeka, Osijek i Lokomotiva. Prvak s Rujevice dogovorio je povratak Marina Tomasova iz saudijskog Al Nassra, a koji će biti veliko pojačanje za momčad Matjaža Keka u kvalifikacijama za Ligu prvaka na ljeto.  Osijek, koji se također sprema za Europu, završio je dva transfera iz Lokomotive. U Gradski vrt stižu Eros Grezda i Petar Bočkaj, a blizu je i otkup Ukrajinca Dmitra Lope nakon sjajne sezone u ekipi Zorana Zekića.  A, skrštenih ruku ne sjedi ni Lokomotiva. Zagrebački klub praktički je dogovorio dolazak mladog veznjaka Splita Kristijana Jakića, no to je samo početak s obzirom na to da iz Dinama uvijek može stići neki igrač na kaljenje, a time i pojačanje.  Dakle, i prije kraja sezone hrvatski klubovi već su mislima u Europi, kroz čije će kvalifikacije pokušati što dalje dogurati u lovu na Ligu prvaka i Europa ligu.