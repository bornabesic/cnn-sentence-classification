Hrvatski nogometni reprezentativac Duje Čop oprostio se u subotu od Sportinga iz Gijóna koji je ispao u drugu ligu, istaknuvši da će se sjećati samo lijepih stvari. Sporting je u posljednjem kolu odigrao kod kuće 2-2 s Betisom te sezonu završio na 18. mjestu među 20 klubova prve lige. Čop je među crveno-bijele došao na jednogodišnju posudbu iz talijanskog Cagliarija, a Sporting je imao obvezu otkupiti njegov ugovor u slučaju ostanka u prvoj ligi. Hrvatski napadač je još ranije poručio kako će ostati jedino bude li Sporting igrao prvu ligu i dogodine. U subotu je, pak, došlo do oproštaja kojeg 27-godišnji napadač želi što prije zaboraviti. Premda je s devet golova najbolji klupski strijelac ove sezone, publika je zvižducima popratila njegov ulazak u igru u 65. minuti te je nastavila zviždati kad god bi primio loptu. - Radije ću se sjećati svega lijepog što sam proživio u Sportingu. Želim im da se što prije vrate u prvu ligu - rekao je Čop nakon završetka utakmice. Duje je zamijenio domaćeg igrača Nacha Casesa pa je zviždanje također imalo širi, simbolični značaj, usmjeren na politiku kluba. Bijes stadiona Molinón eruptirao je u toj posljednjoj utakmici. Potiskivani gnjev tijekom sezone bio je usmjeren prema loži u kojoj je sjedio klupski predsjednik Javier Fernández koji je prema savjetu policije ostao u unutrašnjosti. Kritike s tribina uslijedile su uoči početka, za vrijeme utakmice i nakon nje. Policija je, pak, morala reagirati kada se jedan vidno nervozni navijač približio travnjaku. Sporting odlazi u drugu ligu od kuda se vratio u ljeto 2015. Prošle sezone, kada je za njega igrao mladi hrvatski reprezentativac Alen Halilović, se spasio u zadnjem kolu. Ovu sezonu je otvorio dobro, no kasnije je uslijedila serija slabih rezultata, a sve je kulminiralo prije četiri mjeseca kada je klupu napustio trener Abelard Fernández kojem je to bila 110. utakmica kao treneru. Čop je, pak, nastupio u 31 utakmici ove sezone te je uz devet golova upisao i tri asistencije. Posljednji gol zabio je sredinom travnja Real Madridu u domaćem porazu od 2-3. Veći dio sezone izvodio je jedanaesterce i slobodne udarce za ekipu sa sjevera Španjolske. Od 2015. kada je otišao iz zagrebačkog Dinama nastupao je za Cagliari, Málagu i Sporting.