U najavi nedavno organiziranog Europskog prvenstva U-17, iz HNS-a su naglasili kako su ponosni što su dobili organizaciju te kako je to najvažnije reprezentativno natjecanje ove godine. No predsjednik HNS-a Davor Šuker nije se pojavio na niti jednoj jedinoj utakmici, pa čak ni da protokolarno uruči pehar i medalje!? Seniorska reprezentacija - ako se grupa igrača koji su otputovali na ogled s Meksikom uopće tako može nazvati, jer su među njima tek tri pričuve, Lovre Kalinić, Duje Čop i Tin Jedvaj - opet rasprodaje ugled. Tko je i zbog čega u terminu dok većina liga još uvijek traje organizirao ogled u Los Angelesu ne zna nitko, vjerojatno Šuker, ali on se na tu temu nije oglasio. A kako to izgleda kad Šuker dogovara besmislene utakmice, najbolje ilustrira priča iz Estonije. I ondje smo igrali u "šarenom" sastavu pa popili tri komada, a sad će protivnik biti za tri klase jači... Nije se predsjednik Šuker, da nastavimo niz, oglasio ni na temu regularnosti natjecanja u kojem najbolji igrači Osijeka i Lokomotive ne igraju u zadnjem kolu protiv davljenika Splita i Cibalije. Proteklog vikenda Rijeka je osigurala svoj prvi povijesni naslov prvaka, Rujevicu su preplavili razdragani navijači, no ni tamo nije bilo Šukera. Barem da čelnicima Rijeke stisne desnicu i nazdravi njihovu uspjehu čašom šampanjca. Što reći o cirkusu oko RNK Splita, koji je izbačen u Treću ligu zbog financijskih razloga, iako su i prošle godine bili jednako dužni, ali im je licencija ipak izdana?! Što reći o cirkusu oko kvalifikacija za ulazak u Prvu ligu, za koju se bore Gorica i Solin, ali ne na terenu, nego za zelenim stolom. Gorica je naredila šestorici igrača da se očiste kartona uoči kvalifikacija, ali im je netko pomrsio račune i izdao prvoligašku licenciju Solinu, koji ih pobjedom može preskočiti na ljestvici, pa ih sada Gorica na brzinu tuži zbog toga što navodno nemaju profesionalne ugovore s igračima!? Što reći o slučaju nekadašnjeg prvoligaša Neretve, koja je zbog stečaja izbrisana iz registra klubova, ali je 'preregistrirana' i opet se normalno natječe u Trećoj HNL?! Što reći o osječkom suđenju Šukerovim najbližim suradnicima Damiru Vrbanoviću i Zdravku Mamiću zbog pronevjere ozbiljne količine novca? Na koncu, što reći o samom Savezu koji se još uvijek nije uskladio s pozitivnim pravnim propisima, sa Zakonom o sportu? I o svemu navedenom niti jednom se jedinom riječju nije oglasio prvi čovjek HNS-a. Jedino logično objašnjenje je da se Šuker negdje skriva jer ga je jako sram svega što se događa u organizaciji kojoj je na čelu. Sve ostalo bilo bi potpuno neshvatljivo.