Vlada RH imenovala je u četvrtak na zatvorenom dijelu sjednice najbolju hrvatsku skijašicu svih vremena Janicu Kostelić prvom  državnom tajnicom Središnjeg državnog ureda za šport te je, radi odlaska na novu dužnost, razriješena dužnosti pomoćnice ministra znanosti, obrazovanja i sporta. Prvi put u samostalnoj Hrvatskoj sport je osnivanjem samostalnog Središnjeg državnog ureda dobio zasebno mjesto u državnoj administraciji, a čast da bude prva hrvatska državna tajnica za sport pripala je četverostrukoj olimpijskoj pobjednici i najuspješnijoj alpskoj skijašici u povijesti  zimskih olimpijskih igara  Janici Kostelić.  Već i najavu formiranja samostalnog Ureda za sport pri Vladi RH pozdravili su sve glavne sportske udruge od saveza, klubova, sportaša i sportskih dužnosnika koje već godinama nastoje dobiti ili zasebno ministarstvo ili Ured za sport.  Središnji državni ured za sport osniva se radi održanja kvalitete i unaprjeđenja hrvatskoga sporta, kao i poboljšanja uvjeta za bavljenje sportom i sportskim djelatnostima.  Glavna zadaća Ureda bit će donošenje dugoročne strategije razvoja sporta, ulaganje u veći broj malih sportskih objekata, poticanje sporta u službi zdravlja, redefiniranje položaja profesionalnih i amaterskih sportskih klubova, osiguranje primjerenih tehničkih i financijskih uvjeta vrhunskim sportašima te provođenje mjera za suzbijanje nasilja na sportskim terenima. Izmjenom zakonske regulative Vlada će, najavljuje se, ojačati financijsku odgovornost sportskih klubova i saveza, te učinkovitije urediti nadzor nad njima. Na čelu Središnjeg državnog ureda za sport Janica Kostelić dolazi sa mjesta pomoćnice ministra za sport u Ministarstvu znanosti, obrazovanja i sporta u kojem je zaposleno 16 djelatnika. postavljen je Darko Vučić koji ima puno iskustva u radu sportske administraciji u kojoj mu je posljednja dužnost bila načelnik Sektora za razvoj sporta . Životopis Janice Kostelić Rođena  je 5. siječnja 1982. u Zagrebu, a cijelu karijeru je bila članica Ski kluba Zagreb. Na svojim drugim Zimskim olimpijskim igrama u Salt Lake City 2002. godine zlatne medalje osvaja u slalomu, veleslalomu i kombinaciji, kojima pridodaje i srebrnu u  superveleslalomu. Impozantnu kolekciju olimpijskih odličja nadopunjuje na ZOI u Torinu 2006. godine gdje uz  zlatno odličje u kombinaciji osvaja i srebrnu medalju u superveleslalomu. Janica je pet puta bila i svjetska prvakinja u različitim skijaškim disciplinama i tek treća skijašica u povijesti koja je pobjeđivala u utrkama u Svjetskom kupu u svih pet skijaških disciplina, te druga skijašica koja je pobijedila u svih pet disciplina u jednoj sezoni. Tri je puta osvajala naslov ukupne pobjednice u Svjetskom kupu (2001, 2003, 2006), a ima i sedam malih Kristalnih globusa, tri slalomska i četiri u kombinaciji. Janica Kostelić osam puta je izabrana i za najbolju hrvatsku sportašicu godine, a na mjesto državne tajnice dolazi sa mjesta pomoćnice za sport ministra Predraga Šustara. >> Tjednik Max! i sport Večernjeg lista pratite i na Facebooku! 