Uh, bila je to jedna luda vožnja, smireno je nakon nevjerojatnih scena na utrci Indy 500 rekao Scott Dixon (35). Novozelanđanin je jednostavno izašao iz bolida i odšetao do liječnika bez ozljeda iako je njegov bolid bio neprepoznatljiv nakon sudara s kolegom Jayem Howardom. Britanca je zaštitna ograda odbacila natrag na stazu, a na njega je naletio Dixon s oko 350 kilometara na sat nakon čega je njegov bolid katapulitran nekoliko metara u zrak. S desnom bočnom stranom bolida sletio je zatim na zaštitnu ogradu s druge strane, okrenuo se nekoliko puta, zapalio i ponovno sletio naglavačke natrag na stazu, okretao se još nekoliko puta i napaokon stao. - Ma samo sam malo natučen, no bila je ovo svakako žestoka vožnja. Drago mi je da nitko nije teže ozlijeđen, ali žao mi je zbog cijele momčadi što sam izletio - rekao je Dixon pa opisao kako je sve izgledalo: - Nemate puno vremena za razmišljanje. Kad sam ga vidio, već sam odabrao stranu kojom ću ga proći, no na žalost on se odbio od zida i tu više nije bilo pomoći.  Njegova supruga proživljavala je pravu dramu. - Nisam mislila da će se izvući iz ovoga, nisam mislila da će se vratiti kući. Ovo je bila daleko najgora stvar koju sam vidjela u životu. U utrci je pobijedio Takuma Sato ispred Helija Castronevesa i Eda Jonesa.