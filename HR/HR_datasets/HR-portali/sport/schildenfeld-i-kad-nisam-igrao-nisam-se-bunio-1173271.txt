Po žarkom suncu nogometaši Dinama krenuli su prema Varaždinu, ljeto je brzo stiglo. – I neka je, samo neka bude ovako vruće jer bliži nam se odmor – uz smiješak kaže stoper Dinama Gordon Schildenfeld. No ipak smo s užarenog asfalta pobjegli u hladovinu klupskog hotela prije nego što je momčad Dinama krenula svojim rashlađenim autobusom u Varaždin, na finale kupa s Rijekom, na posljednju utakmicu sezone u kojoj Dinamo, nakon što je izgubio prvenstvo od Rijeke, traži barem taj jedan trofej. – Veselim se što je kraj, pa koji se igrač ne veseli zadnjoj utakmici u sezoni? I još je ljepše kad je riječ o ovako važnoj utakmici, o finalu kupa, pa se nadam da će veselje nakon utakmice biti još veće. Bilo bi veselje još kako veliko da je Dinamo osvojio i naslov prvaka, no ta je priča ipak završila drukčije, plavi su ostali bez tog trofeja nakon 11 uzastopnih naslova. Volimo ‘limene ljubimce’ – Mislim da je svima malo čudno, nakon toliko godina dominacije, no objektivno, kad gledaš sportski, ne možeš stalno biti prvak. Došlo je to vrijeme i na naslov Rijeke treba gledati s optimizmom jer to je znak da su se druge momčadi digle, da su na višoj razini. A mi sad moramo raditi i sljedeće sezone naslov vratiti u Maksimir. Nadam se da će biti teško, to bi značilo da je HNL bolji i kvalitetniji. Što teže, to je bolje, konkurencija te čini jačim. Dinamo se dosad ‘šetao’ do naslova, a onda se vidjelo da je i zbog slabe konkurencije u ligi nekonkurentan u Europi. – Dinamo je imao problem i s motivacijom, kad si 11 godina prvak, više ne slaviš te naslove, sve je nekako čudno. I zato je sve ovo dobro, mogu samo čestitati Rijeci koja je imala fantastičnu sezonu, super su igrali. Ne možeš istaknuti nijednog igrača, poklopilo se da su svi igrali dobro. I neka se promijenilo, neka smo dobili novog prvaka, a mi ćemo raditi na sebi da budemo jači, Rijeka nas sad gura da radimo još bolje. U zadnjem kolu prvenstva uvjerljivo ste ih dobili s 5:2, nije loše za dizanje samopouzdanja pred današnju utakmicu? – To je bila zadnja utakmica prvenstva, na našem stadionu, igrali smo protiv prvaka i željeli smo tu pobjedu, a vjerujte, željela ju je i Rijeka. I da su oni pobijedili, slavlje u Rijeci bilo bi još veće, stalo je bilo i njima. Kako će izgledati današnji sraz s Rijekom? – Nadam se da će izgledati isto kao u toj zadnjoj utakmici prvenstva, ha-ha. No to je jedna utakmica u kojoj nema popravka, igra se za te ‘limene ljubimce’, pehare koje svi mi jako volimo. Oni su uzeli jedan ove sezone, mi želimo ovaj drugi. Osvojite li kup, sezona će vam početi ranije jer će se igrati Superkup tjedan dana prije početka prvenstva. – Ma o tome ćemo kasnije razmišljati, sad se prvo treba dobro odmoriti jer sezona nam je stvarno bila duga, naporna, s dosta ozljeda u momčadi. I prije svega se psihički treba dobro odmoriti. I meni treba odmora, više psihičkog nego fizičkog. Odmah na odmor s obitelji Kakvi su vaši planovi? – Vidjet ćemo što nosi nova sezona, kakvi će biti planovi, kakve ideje, a ja ću biti spreman, to nikad nije bilo upitno. A sad su mi planovi jako jednostavni, danas osvojiti kup, a onda odmor. Dan nakon kupa u sedam ujutro letim s obitelji na odmor u Grčku. Stigla je i prinova. – Da, idem na odmor s djecom, ovo najmanje ima dva mjeseca, sad ih imam troje i idemo svi zajedno na odmor, to mi je u ovom trenutku najvažnije, a dalje ćemo vidjeti, ima vremena. I zimus se govorilo da trener Ivajlo Petev ne računa posebno na vas, a na kraju sezone postali ste ključni, jedini zdravi stoper. – To su trenerove odluke, ja sam te odluke uvijek poštovao i nastavio raditi na sebi – kaže Schildenfeld. Niste nikad, barem prema van, iskazali nezadovoljstvo statusom u Dinamu iako ste dio sezone proveli na klupi, na tribini... – Nemam razlog ni potrebu buniti se jer time ne dobijem ništa. Neki igrači ne misle tako, eto mladi Ante Ćorić se buni. – Ne znam, to je stvar trenera i njega, njegov izbor i on za to odgovara. O tome ne znam ništa pa ne mogu o tome ni govoriti – zaključio je Gordon Schildenfeld.