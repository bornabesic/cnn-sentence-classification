INTER do kraja lipnja mora zaraditi 30 milijuna eura kako bi ispoštovao UEFA-in financijski fair play. Njihov najveći kapitalac je Ivan Perišić, čovjek koji im može zatvoriti sve stavke poslovanja. Izvjesno je da će hrvatski reprezentativac na ljeto napustili Milano. Zna se tko su najozbiljniji kupci: Manchester United, Chelsea i PSG. Šeici iz Pariza spremni su ponuditi čak 60 milijuna eura. Ta informacija jučer se aktualizirala, a talijanska Gazzetta otkrila je reakciju iz Engleske. Direktor Intera Piero Ausilio danas je poletio za London, u kojem bi trebao nastaviti pregovore s Manchester Unitedom. "Više nije tajna što želi Jose Mourinho, a što Inter. Ne kriju da prodaju Perišića koji će najvjerojatnije krenuti prema Manchesteru", tvrdi Gazzetta i najavljuje skorašnju realizaciju posla. Perišić je stigao u Inter iz Wolfsburga za 17 milijuna eura, a sada za njega Talijani traže i triput više. Inter se vrti oko cijene od 55 do 60 milijuna eura, piše Gazzetta, dok izvori iz Londona tvrde da Manchester neće ići preko 40 milijuna. Perišić će zasigurno biti najskuplji Hrvat na tržištu ovog ljeta.