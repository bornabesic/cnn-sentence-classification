Odlazi posljednji rimski car! Francesco Totti (40) na kraju ove sezone objesit će kopačke o klin i završiti svoju čudesnu igračku karijeru. Karijeru u kojoj je bio vjeran samo jednom klubu – svojoj voljenoj Romi. U njoj je igrao nestvarne 24 godine za seniorsku momčad, a u klubu je ukupno 27 godina, od svoje 13. – Znam da sam mogao osvojiti puno više trofeja negdje drugdje, ali moj je najveći trofej odanost Romi. Ta odanost nema cijenu, nikad si ne bih oprostio da sam napustio klub – rekao je Totti. Tijekom karijere odbijao je ponude Milana, Juventusa i Chelseaja, a kada ga je 2001. osobno nazvao predsjednik Reala Florentino Perez i rekao mu da ga želi u momčadi, Totti je frajerski poručio: “Gospodine Perez, mogu igrati za vas, ali samo ako kupite Romu.” I zbog toga je Totti među navijačima stekao status besmrtnoga. Za Romu, ljubav svoga života, odigrao je 783 utakmice i zabio 307 golova. Došao je i do 616 nastupa u Seriji A i sada je treći na vječnoj listi iza Paola Maldinija (647) i Giggija Buffona (617). Zamalo završio u Laziju A sve je počelo u ljeto 1989. godine. Tottijevi roditelji na stolu su za svog 13-godišnjeg sina imali ponude Milana, Lazija, Rome i Intera, a njegov klub Lodigiani već ga je obećao proslijediti u prijateljski Lazio. No maleni Totti svojim je roditeljima zavapio: “Želim igrati u Romi, poput mog idola Giuseppea Gianninija (legendarni kapetan Rome, op. a.)!” Svoje prve korake s loptom Francesco je napravio u rodnoj ulici Via Vetulonia, svega 500 metara udaljenoj od rimskog Koloseja. Odgajan je u radničkoj obitelji, otac Lorenzo bio je službenik na šalteru u banci, a majka Fiorella domaćica. – Uvijek je bio vani, s loptom. Prohodao je već s devet mjeseci, a loptu je počeo udarati dva mjeseca kasnije – otkrila je mama Fiorella i dodala: – Shvatili smo da je poseban još kad je imao četiri godine. Bili smo u ljetovalištu 30-ak kilometara od Rima, a Francesco je pitao klince od osam godina, koji su bili veći za dvije glave, da zaigra s njima. Odbili su ga, no suprug Enzo ipak ih je nagovorio da mu daju šansu. Poslije su ga samo gledali otvornih usta, driblao ih je s lakoćom iako su bili dvostruko stariji. A mama Fiorella dala mu je i najbolji savjet u životu, otkrio je Francesco u svojoj biografiji. “U životu moraš biti skroman, spokojan i čist iznutra”, govorila mu je mama, koja je Francesca uvijek odgajala tako da bude veliki vjernik. No nije slušao mamine savjete za školu. – Znao sam pobjeći iz škole i po cijeli dan igrati nogomet. Škola mi nije išla, ali zbog mame sam uvijek slušao na satu i dobro se ponašao – prisjetio se Totti. Kada je kao 13-godišnjak stigao u pionire Rome, odmah su vidjeli kakav su dragulj dobili. – Nakon 10 minuta shvatio sam da mu je nogomet utkan u DNK. Pozvao sam šefa omladinske škole i rekao mu da ovakav talent nikada nismo imali – prisjetio se Tottijev trener u pionirima Luciano Spinosi i dodao: – Iako je imao tek 13 godina, često smo ga švercali da igra za momčad do 16 godina. Za seniorsku momčad Rome debitirao je sa svega 16 godina i 182 dana, a prvi ga je u vatru gurnuo pokojni Vujadin Boškov, na utakmici protiv Brescije. – Ovo je najsretniji dan u mom životu, sanjao sam kao klinac da ću obući dres Rome – rekao je tada Totti. Tada vjerojatno nije mogao ni zamisliti da će taj san dosanjati još 782 puta. Na prvi gol čekao je šest mjeseci, a za nagradu mu je ujak ispunio obećanje i kupio novi bicikl! Iako je sa 18 godina imao već vrlo dobar ugovor, kojim si je mogao kupiti Mercedes ili BMW, on je kao prvi auto odabrao Golf trojku. Toj skromnosti naučila ga je obitelj i radnička četvrt u kojoj je odrastao. Navijači: Beatificirajte ga! U karijeri je pet puta bio proglašavan najboljim talijanskim igračem Serije A, osvojio je i Mundijal 2006. godine, no svoj najsretniji trenutak karijere doživio je 2001. godine kada je kao kapetan osvojio talijansko prvenstvo u dresu svoje Rome. A čak sedam puta završavao je s Romom na “luzerskom” drugom mjestu. No zbog stava, karizme i odanosti jednom klubu postao je rimski car, gladijator čija slika ukrašava bezbrojne zidine Vječnoga Grada. A te zidne ploče najbolje svjedoče o onome što je postigao, koliko znači za grad, za ljude u njemu. Cijene ga čak i Lazijevi navijači. I zato, iako će na kraju sezone u mirovinu, ono što je Francesco Totti postigao ostat će vječno. A navijači Rome već predlažu da ga se u obližnjem Vatikanu po završetku karijere proglasi blaženim. 