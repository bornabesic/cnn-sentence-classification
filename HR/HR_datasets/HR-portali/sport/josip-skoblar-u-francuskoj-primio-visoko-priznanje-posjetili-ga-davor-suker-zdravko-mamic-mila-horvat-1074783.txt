Gradonačelnik Marseillea i predsjednik Metropole Aix-Marseille-Provence Jean-Claude Gaudin uručio je danas Josipu Skoblaru iznimno priznanje koje potvrđuje koliko je značajni trag Skoblar ostavio u Francuskoj kao nogometaš i kasnije nogometni djelatnik. Skoblar je najzapaženiji dio iznimne igračke karijere proveo upravo u Marseilleu gdje je zabio 151 pogodak u 174 nastupa, uključujući i sezonu u kojoj je zabio 44 pogotka, što ga je svrstalo na europski vrh te godine. Na svečanoj ceremoniji okupilo se stotinjak ljudi, uključujući Skoblarovu obitelj i delegaciju HNS-a u kojoj su bili predsjednik Davor Šuker, prvi dopredsjednik Zdravko Mamić, izvršni direktor Damir Vrbanović i viši savjetnik Zorislav Srebrić, odnedavna djelatnica HNS-u Mila Horvat, a među uzvanicima je bio i Aljoša Asanović. Iznimno emotivni Skoblar zahvalio je Gaudinu na uručenom priznanju te se prisjetio brojnih trenutaka iz karijere. Tijekom službenog govora zahvalio je i delegaciji HNS-a na dolasku, što je naglasio i kasnije u intervjuu za HNS: – Ovo priznanje mi zaista puno znači i oduševljen sam takvim respektom koji su mi Francuzi ovime pokazali. Prekrasno je vidjeti da te netko toliko cijeni. Želim zahvaliti Šukeru i delegaciji Saveza na dolasku, to je prekrasna gesta zbog koje mi je jako drago. Veselim se što ću biti ambasador Saveza na predstojećem Euru. Predsjednik HNS-a Davor Šuker s ponosom je govorio o Skoblaru. – Ovo je ponosan trenutak za sve u hrvatskom nogometu, ali i za sve u Hrvatskoj. Prekrasno je vidjeti da je jedan naš nogometaš ostavio takav trag i da je toliko cijenjen, sretni smo što smo mogli biti dio ove svečanosti. Josip Skoblar je istinska legenda hrvatskog nogometa, a danas smo se mogli još jednom uvjeriti da je i istinska nogometna legenda u Francuskoj – rekao je Šuker. >> Šuker napisao predgovor u knjizi o Modriću i usporedio ga s trojicom čarobnjaka