 Vjerojatno se, ovako isprva, čini da je Juventus kompletna momčad i da pojačanja nisu potrebna, ali valja uzeti u obzir kako je velik broj nogometaša prve momčadi na zenitu, odnosno zalasku, svoje karijere i već od sljedeće sezone trebat će polako tražiti njihove zamjene. Juventus se plasirao u finale Lige prvaka gdje će 3. lipnja u Cardiffu igrati protiv Real Madrida. Velik je to uspjeh, ali na neki način i očekivani jer Juve je od samog početka jedan od favorita. Plasmanom u finale Juventus je zaradio više od sto milijuna eura, a uzmu li na kraju titulu prvaka kapnut će im još ponešto milijuna. U svakom slučaju velik dio tog novca Juve će potrošiti na pojačanja. Vjerojatno se, ovako isprva, čini da je Juventus kompletna momčad i da pojačanja nisu potrebna, ali valja uzeti u obzir kako je velik broj nogometaša prve momčadi na zenitu, odnosno zalasku, svoje karijere i već od sljedeće sezone trebat će polako tražiti njihove zamjene. Prvo pojačanje već je poznato, prije nekoliko tjedana procurila je informacija kako je branič Milana Mattia De Sciglio zatražio transfer u Juventus, a kako mladić ima ugovor do kraja sljedeće sezone, za očekivati je kako će ga ‘rossoneri’ prodati ovog ljeta. Transfer bi bio težak oko deset milijuna eura. Relativno je to jeftina akvizicija i trajno rješenje za desnu stranu nakon odlaska Danija Alvesa. Talijanski mediji raspisali su se kako Juve ima još veće planove od kupnje De Sciglia, naime tvrde kako će pojačanja tražiti u Barceloni i Bayernu. Iz Barcelone im je zanimljiv Andre Gomes, Portugalac je u potpunosti podbacio ove sezone i vjerojatno napravio pogrešku karijere kada je prošloga ljeta odabrao Barcelonu umjesto Reala. Enrique mu je davao malo prilika i nekako je ostao dojam da niti polovica njegova potencijala nije iskorištena, ta čak je i Rakitić koji je dobar dio sezone igrao u lošoj formi, igrao bolje od njega. U Juventusu bi Allegri vjerojatno bolje koristio njegove tehničke i kreatorske sposobnosti, a u poziciji su u kojoj se mogu cjenkati jer Gomes nije opravdao status pojačanja i možda ga mogu dobiti ‘ispod cijene’. Treba imati na umu da je Allegri ove sezone Danija Alvesa, bivšeg igrača Barce koji je došao bez odšete, pretvorio u ključnog igrača. Druga velika želja je Douglas Costa iz Bayerna. Allegri u njemu vidi dugoročnu zamjenu za Marija Mandžukića koji mu drugi dio sezone ‘krpa’ lijevu stranu terena. Na svu sreću, Mandžukić se preporodio na lijevoj strani i jedan je od najzaslužnijih za ovako dobar rezultat Juvenstusa. No, Mandžukić ne postaje mlađi, a Allegriju treba nogometaš više kojeg može koristiti na toj krilnoj poziciji. Costa će biti nešto skuplja akvizicija, trenutno vrijedi oko 25 milijuna eura, a ima i ugovor do 2020. godine. Uz njih trojicu spominju se još i James Rodriguez iz Reala, Alexis Sanchez iz Arsenala i Dries Mertens iz Napolija… 