NAKON što je Daniele De Rossi, legendarni veznjak Rome, napao "novu generaciju nogometaša" koja visi na društvenim mrežama, u sličnom stilu se oglasio i Juan Riquelme. Riquelme, nekadašnji reprezentativac Argentine, osvrnuo se na to kako je bilo u njegovo vrijeme, kada je on počinjao karijeru. "Tada sam maštao da jednog dana postanem netko važan. Imao sam dužnost gledati sve i svakog. Sada postoje neka nova pravila, takva pravila da sam sretan što sam igrao u drugom vremenu. Nisam siguran da bih podnio ovo danas", rekao je Riquelme. O čemu je točno riječ? "Nevjerojatno je što igrači danas objavljuju po društvenim mrežama. "Idem spavati", "sad sam se probudio" i slično... Misle samo na odjeću i frizuru. Danas mladi nogometaši ne igraju nogomet, danas objavljuju fotografije iz frizerskog salona ili iz šetnje sa psom. Besmisleno", zaključio je bivši igrač Boce, Barcelone, Villarreala i Argentinosa.