Foto: Getty Images / Guliver Image >>> MARIO MANDŽUKIĆ večeras na vrhuncu zrelosti igra najvažniju utakmicu u karijeri, finale Lige prvaka protiv Real Marida u Cardiffu (20:45, KLIK ZA LIVE I NAJNOVIJE INFORMACIJE)  GOLGETERSKI post trajao mu je od travnja do kraja listopada 2016. Za Juventus nije zabio pola godine, 763 minute igre. Uspijevao je pogoditi samo za Hrvatsku i to protiv San Marina i Kosova, dok je u klubu dolaskom najskupljeg igrača u talijanskoj povijesti, detroniziran među rezerve. "Dobar je, ali treba ga posjesti na klupu i ne dozvoliti da igra umjesto Higuaina iduće tri sezone i sve će biti u redu" Ugledna Gazzetta dello Sport ovako je početkom godine zavirila u kristalnu kuglu njegove budućnosti: "Riječ je o dobrom igraču, ali uvijek ga tjeraju bolji. U Bayernu ga je izgurao Lewandowski, u Atleticu Torres i sad u Juveu Gonzalo Higuain. On je dobar, ali treba ga posjesti na klupu i ne dozvoliti da igra umjesto Higuaina iduće tri sezone i sve će biti u redu. Ako želi ostati, morat će se pomiriti s činjenicom kako je njegovo mjesto tamo, na klupi." Smiješio mu se play-off za opstanak u Bundesligi, spašavanje Slavena Bilića ili sredina kineske tablice Od tamo su mu spas nudili tek njemački i engleski davljenici, te klub koji danas, nakon 12 kola kineske Super Lige, ima jednako toliko bodova. Golgeter koji je izgubio pravo tako se zvati Golgeter koji je izgubio pravo nazivati se tim dičnim naslovom, činio se sveden na vlastitu mjeru, onog koji je od odlaska u inozemstvo igrao za klubove puno više klase nego što je njegova igračka. Drvo čije je mjesto na drvenoj klupi. Ali, kako je onda danas, samo pola godine nakon jednako toliko vremena na dnu Juventusovog i prehrambenog lanca svjetskog nogometa, a na vrhu popisa promašenih investicija, najprecjenjenih napadača, te potencijalnih pojačanja Al Hilala i Montreal Impacta, postao ključni igrač nositelja duple talijanske krune i finalista Lige prvaka, ali i ikona, totem i kult? Drvena i jalova rezerva postao totem kojem se klanjaju Capello, Inazghi, Vialli i Ravanelli Netko kome se klanjaju i koga doslovce obožavaju velikani talijanskog nogometa; Capello, Buffon, Chiellini, Ravanelli, Inzaghi, Vialli.  Onaj koji u istom napadu protiv Barcelone u četvrtfinalu Lige prvaka blokira protivnički centaršut, pretrči pola terena i namjesti gol? Navijačko božanstvo koje najboljeg svjetskog nogometaša šamara poput mulca, koje omraženog kapetana najvećeg rivala ubija pogledom na oduševljenje milijuna juventina širom stvarnog i virtualnog svijeta, onaj koji tijekom utakmica ruši suparnike i internet. Bauštelac i tučaroš pronašao izgubljeni nos za golove Konačno, kako je Mandžukić, koji na terenu ne izgleda i djeluje nimalo sofisticirano, nego kao kombinacija bauštelca i tučaroša, opet postao ono što je nekada i bio - golgeter, koji k tome zabija golove tako važne, da uvijek kada on poentira, njegova momčad pobijedi? Odgovor na sva ova pitanja je lagan i krije se u njegovom ponovnom rođenju. Mario Mandžukić, jalovi, nezgrapni i potrošeni napadač pokopan je, dok je istoimeni najbolji napadač među braničima ponovno rođen 22. siječnja 2017. na utakmici Juventusa i Lazija. Mario Mandžukić je ponovno rođen 22. siječnja 2017. Mandžukića je kao vrlo uvjetno rečeno krilnog napadača, na toj utakmici (pre)porodio doktor Max Allegri, Juventusov trener koji je istom prilikom predstavio novi Juventus. Nakon što je godinama igrao u sustavu 3-5-2, koji je naslijedio od Contea i u kojem nema mjesta za klasična krila, dok njihovu ulogu imaju dvosmjerni bekovi (Lichtsteiner i Evra), Allegri je zaokret najavio još prošlog ljeta.   "Želim igrače koji će nas do pobjeda i trofeja dovesti lijepim, tehnički dotjeranim nogometom." reče Allegri u ljeto 2016. i novi Juventus povjeri... "Želim igrače koji će nas do pobjeda i trofeja dovesti lijepim, tehnički dotjeranim nogometom." poručio je prije početka prijelaznog roka u ljeto 2016. Ovako smo tada najavili novi Juventus: "...Nakon dvije dvostruke talijanske krune i finala Lige prvaka u samo dvije godine u Juventusu, Allegri će što traži i dobiti. Namjerno smo Allegrijev proglas datirali u odnosu na start Mercata, jer u svjetlu dolaska Pjace, ali i posebno Pjanića, te Danija Alvesa (ne toliko četvrtog pojačanja Benatie) on u vrijeme ljetne tržnice, kada je Talijanima nogomet zanimljiviji nego kada im reprezentacija postane prvak svijeta, ima snagu manifesta, pisma namjere o promjeni ne samo taktike koju će koristiti na terenu, nego i evolucije momčadi kojoj je nužna regeneracija i revitalizacija, posebno ako je, kao što se očekuje, za 170 milijuna američkih i emiratskih eura napuste dva ključna igrača Pogba i Bonucci, nakon što se Morata već vratio u Real. Allegri je dokazao da zna kako prebroditi takav manjak, jer momčad koja je prošle sezone u obranu dvostruke krune krenula bez mozga i muda, odnosno trojca Pirlo-Vidal-Tevez, opet je potvrdila da joj nitko ne može ništa usprkos odlascima ključnih igrača i zaostatku za vrhom od 11 bodova nakon 10 kola. Juventus 2016/2017 treba izgledati ovako: dupla napast s krila, a Pjaca utrčava u sredinu, dribla i puca. Detalje o Pjacinoj igri Juventus je detaljno skenirao, jer ne bi platio 30-ak milijuna eura da se nije uvjerio je li tolikog bogatstva vrijedan ofenzivac koji je po fizičkim i tehničkim obilježjima klasično krilo, prije svega lijevo, ali može kvalitetno odigrati i na desnoj strani. Pjaca je igrač koji donosi prevagu i doslovno stvara višak sjajnom tehnikom, vještim driblingom u situacijama jedan na jedan. Iako manje eksplozivan od Cuadrada, koji je prošle sezone igrao na Juveovoj desnoj strani, i dalje je brz, a od povratnika u Chelsea jači je tehnički te efikasniji, što je bitno za Pjaci omiljene prodore, kada se s krila sjuri u sredinu i puca na gol. Igranje s Pjacom iza jednog ili dva napadača smanjuje njegove komparativne prednosti, odnosno skraćuje mu manevarski prostor za ubrzanje i slalome uz sjajnu kontrolu lopte, a njegova važnost i iskoristivost u redizajniranom Juveu potencirana je i kupnjom još jednog slavnog "napadačkog beka" Danija Alvesa na desnoj te konačnom potvrdom koja se očekuje od skupo plaćenog (26 milijuna eura) Alexa Sandra na lijevoj strani, koji će naslijediti Lichtsteinera i Evru. Juveov novi bekovski par Alves - Sandro također će visoko pritiskati protivnike, koji će se morati braniti dvostruke napasti s krila, a Pjaca će tada raditi ono što najviše voli; utrčavati u sredinu (prepuštajući bokove bekovima u naletu) i nakon prolaska igrača driblingom, pucati po golu..." .... onom čiji je nogomet sve samo ne lijep i tehnički dotjeran S vremenskim odmakom ispada da smo pogodili puno bolje nego ugledna Gazzetta dello Sport u tekstu objavljenom otprilike u isto vrijeme i citiranom na vrhu ovog teksta. Pogriješili smo "samo" u jednom. Taktički preustroj Juventusa u strateške svrhe, Allegri je zamislio kako bi momčad prilagodio Marku Pjaci i drugim, novim, mladim igračima takvog tipa koji će doći, točnije biti kupljeni. Ali, nismo mogli računati da će za prvu Pjacinu sezonu u Juventusu i ligamente njegovog lijevog koljena biti fatalno ožujsko gostovanje Šukerove Hrvatske na pješčanom krumpirištu u Tallinu. Uostalom, ovo je Pjaci ionako bila brucoška godina kaljenja u Italiji. Lijevo krilo novog Juventusa ionako je još ranije preuzeo je onaj čiji nogomet nije "lijep", još manje "tehnički dotjeran", ali koji vodi do trofeja. Otkad ga je Allegri prebacio na krilnu poziciju, uporno radi i spušta se po loptu pokušavajući povezati srednji red i Higuaina, iako se radi o ulozi koja mu je navodno "sekundarna" i "neprirodna". I dok bi druge zvijezde prigovarale zašto ne dobivaju više ulogu i loptu pred golom, Mandžukić svoj prljavi posao odrađuje perfektno.  Talijanski novinari ovako danas "gutaju diplome" "Strašan je taj Mandžukić. On je onaj koji sve pripremi drugima, on je taj koji izmori bika pa nekome drugome omogući da ga dovrši", piše danas ista ona Gazzetta, koja je ljetos tražila da se Mandžukiću dekretom iduće tri godine zabrani micanje s Juventusove klupe i nastavlja: "On nije prvi napadač koji se žrtvuje za momčad, no malo njih su takvi motori momčadi kao što je Mario. S 190 centimetara visine trči kao klinac, ima strašno puno snage i ne zanima ga odmaranje. Njegova pluća omogućavaju mu da pokriva cijeli teren, a visina da pobjeđuje u svim duelima. To je posebno bitno na novoj poziciji na krilu, gdje ga čuvaju bekovi, koji su u pravilu niži od njega. Njegova požrtvovna igra u obrani i u napadu se teško može nadomjestiti. Strašno je hrabar u duelima i oduzimanju lopte, dobro se prilagođava tijeku utakmice i protivniku i odličan je bez lopte."   Kako je jednostavni Mandžo jednom rečenicom i s desetak utakmica pokopao velike stručnjake opsjednute ladicama, brojkama i statistikama?  Mandžukić se zadnji smije, a svima onima koji ga gledaju samo kroz brojke (iako i tu itekako ima što za pokazati) poručuje: "Razni stručnjaci iz medija, opterećeni statistikama i brojkama, otežavaju i žele prikazati kompliciranijim nogomet, koji je zapravo užasno jednostavan. Uostalom, navijači ga puno bolje razumiju od tih velikih eksperata." Kao da je itko govorio da je on majstor svjetske klase, rafinirani tehničar, vješti dribler ili golgeter od 30 komada po sezoni Navijači su svoj pravorijek o Mandžukiću dali. On nije majstor svjetske klase, rafinirani tehničar, vješti dribler ili golgeter od 30 komada po sezoni, ali nitko, a on sam pogotovo, nikad nije ni tvrdio da to jest.  Ćiro je bio u pravu Najbolju definiciju Mandžukića, koji će i sutra protiv Reala odigrati u skladu s njom, bez obzira bio mu s druge strane Isco, Kroos, Modrić, Danilo ili Ronaldo, dao je Ćiro Blažević. On ga je davnih dana nazvao đilkošem, rječju koja se u opisima Mandžukića papagajski ponavlja, ali bez da oni koji je pišu i izgovaraju znaju što znači. Đilkoš naime znači Ubojica.