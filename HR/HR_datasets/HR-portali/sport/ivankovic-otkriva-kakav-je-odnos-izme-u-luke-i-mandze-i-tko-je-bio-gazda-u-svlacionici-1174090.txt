Finale u Cardiffu je i – Dinamov finale. Naime, sva četvorica hrvatskih predstavnika u redovima Juventusa i Real Madrida, Mandžukić, Pjaca, Kovačić i Modrić, u orbitu su, u razmaku od osam godina, uzletjeli iz Maksimira. Ovdje su osvojili svoje prve trofeje, a Dinamu su, barem na papiru, njihovi transferi priskrbili spektakularnih 62 milijuna eura! No, u ovoj priči naglasak ipak stavljamo na dvojicu neizostavnih Juveovih i Realovih violina, Modrića i Mandžukića, dvojca koji je skupa odigrao jednu sezonu u Dinamu i zajedno ostvarili neke od najupečatljivijih dosega maksimirskoga kluba. Iz Albanije u - Maksimir Primjerice, u sezoni 2007./2008., kada su plave kombinirano vodili Ivanković i Soldo, Dinamo je, predvođen Lukom i Mandžom, Hajduku pobjegao rekordnih 30 bodova (82-52), a bijele je svladao i u finalu Kupa. Ipak, najveća utakmica ovoga dvojca u Dinamu dogodila se 4. listopada 2007., kada su goropadni plavi nokautirali Ajax u Amsterdamu i prvi put ušli u grupnu fazu europskog natjecanja. No, doći ćemo i do toga, krenimo redom... - Ja sam, zajedno sa Zoranom Mamićem, inzistirao da Mandžukić, zajedno s Vrdoljakom, u kolovozu 2007. godine dođe iz Zagreba. Mario je tog ljeta odigrao dvije europske utakmice za Zagreb, protiv albanske Vllaznije, i posljednjeg dana prijelaznog roka potpisao za Dinamo. Imao je sve karakteristike modernog napadača: odličnu tehniku, agresivnost, solidnu brzinu, čvrstinu u duelu, skok-igru... Tu ga je dočekao Modrić, jedini preostao od Dinamovog zlatnoga trojstva, budući da su toga ljeta Eduardo i Ćoruluka bili prodani - prisjeća se Branko Ivanković. Luka je tada bio 22-godišnjak i jedan od najtraženijih mladih igrača Europe. - U pretkolu Lige prvaka igrali smo protiv Werdera i aktualno je bilo pitanje tko je bolji, Modrić ili Diego. Ja sam tada izjavio kako je Modrić bolji od Brazilca, s čime se mnogi nisu složili. Modrićeva vrijednost tada je bila tri do pet milijuna eura, a sljedećega proljeća bio je prodan za 21 milijun - podsjeća Ivanković. Luka je kod vas bio desetka, kapetan, izvodio je jedanaesterce, pa mu je to bila najefikasnija sezona karijere sa 16 pogodaka. - Dobio je vrpcu nakon odlaska Eduarda, zasluženo, jer iako nikada nije bio glasan tip, on je bio prirodni vođa te momčadi. Nametnuo se suigračima kao autoritet svojim nogometnim znanjem, ali i poletom, željom, strašću, ni u jednoj utakmici nije se štedio, i to su dečki izuzetno respektirali i slušali ga - nastavlja Profesor. Je li u Dinamu postojalo suparništvo Modrića i Mandžukića? - Ne, nije ga ni moglo biti jer je Mandžukić tek bio došao, a Modrić je bio starosjedilac u Dinamu. Ne sjećam se da je između njih dvojice bilo i najmanjega iskrenja. Kako ste pripremili plave za čuvenu utakmicu protiv Ajaxa? - Pripremali smo se mirno, znajući da nemamo što izgubiti. A iznenadili smo ih visokim presingom, agresijom, pritiskom na njihovu zadnju liniju, u čemu su prednjačili Mandžukić i Tadić, te pas-igrom, u kojom su dominirali Modrić i Sammir, dok su Drpić i Šifo krotili Suareza i Huntelaara. Modrić je bio zadužen na 11-erce? - Kao pravi kapetan, preuzeo je odgovornost, a svojom mirnoćom dokazao klasu - kaže Tanac. Zbog Mandžukića ste ujesen 2008. godine bili i smijenjeni. Uoči utakmice sa Spartakom niste ga uvrstili u prvih 11, a znate da on baš nije igrač za klupu. - Ma koji to igrač voli klupu!? Mandžo nije ni znao za tu moju odluku, a donio sam je želeći isprovocirati njegovu reakciju na terenu, pokušati ga motivirati da bude bolji. U tom trenutku vodio sam se interesima i kluba, i njega... Je li vam Mandžo ikada igrao krilo kao Allegriju? - Ne, to nije njegova idealna poziciju, rekao bih da je na njoj limitiran, tu ne dolaze do izražaja sva njegova moć i snaga. Mandžo je najbolji kao središnji napadač, a ovdje se podredio potrebama momčadi, što je također kvaliteta - zaključio je Ivanković.