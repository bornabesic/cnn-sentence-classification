BIVŠI nogometaš Rijeke Marinko Koljanin zalaže se za odlazak svih ljudi iz Hrvatskog nogometnog saveza. Za televiziju N1 komentirao je stanje u hrvatskom nogometu, osobito nakon skandala u Vinkovcima kad je Dinamu poklonjena pobjeda protiv  Cibalije. "U HNS-u je stalno bilo ljudi s kaznenim prijavama i to se toleriralo. A politika je 20 godina postavljala ljude na čelo HNS-a poput Vlatka Markovića. Ljudima u nogometnom savezu mora se dati do znanja da odu. Ali tko im to može reći? Oni sami moraju otići", rekao je Koljanin. Sporni penal u Vinkovcima nije komentirao jer je rekao kako su "svi sve vidjeli". "Nevažno je treba li Šuker otići. Mamić je otišao da bi ostao. Tko će to provesti i sve resetirati? Postoji tu i druga priča kojom se nitko ne bavi, a to je da su suci u Izvršnom odboru. Kako je to moguće? U uređenim državama nema nikakvih sudaca u izvršnom odboru saveza. To je kao da imamo suce u izvršnoj vlati", ogorčen je bivši nogometaš Rijeke stanjem u HNS-u. Namještanja, kaže, ima svugdje. Od najnižih do najviših liga. "U trećoj, četvrtoj i petoj ligi se dogovara i namješta, a sve u sudačkoj režiji. Predlažem da suce potpuno maknemo iz tijela koja odlučuju. Oni se moraju samo baviti svojim poslom. Nitko nikome više ne vjeruje. Ok, sudac je pogriješio u Vinkovcima, svatko može pogriješiti. Ali ovdje se sve zna unaprijed - tko će kome i kada suditi", rekao je Koljanin i dodao kako, unatoč svemu, ne vidi način na koji bi Rijeka mogla izgubiti prvenstvo.