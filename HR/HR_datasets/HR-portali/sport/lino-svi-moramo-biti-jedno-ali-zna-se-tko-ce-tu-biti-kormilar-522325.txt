Operacija 'Europsko prvenstvo u Hrvatskoj' počinje u ponedjeljak! Tom je rečenicom izbornik Lino Červar krenuo u obraćanje javnosti, dva dana prije prvog okupljanja reprezentacije u njegovu drugome mandatu. U Poreču će, umjesto planiranog 31, biti 29 igrača. Alen Blažević je ozlijeđen, Željko Musa oslobođen, a neće biti ni Ivana Čupića, koji nije na popisu iz vrlo konkretnog razloga. - Ivana neće biti s nama zato što očekujemo pojačanje u njegovu životu. Naime, čeka četvrto dijete, što je dovoljno dobar razlog da ga oslobodimo ovog okupljanja. A možda i razlog za nekakvu nagradu, četvero djece nije mala stvar - nasmijao se Červar, koji očito računa na Čupića u sljedećim akcijama. Prvo okupljanje na rasporedu je od 1. do 7. svibnja, drugo od 13. do 23. lipnja, treće od 23. do 28. listopada. Četvrto je već priprema za Euro, sredinom prosinca okupit će se igrači iz domaće lige, nakon njih i oni iz inozemstva. Plan je jasan, detaljan, Lino očito itekako dobro zna što želi. - Nije ovaj popis konačan, još ima tu igrača koji su u mojim mislima, ali zasad ću vam otkriti samo Čupića, ne bi bilo zanimljivo da sve odmah otkrijem - opet se nasmijao Červar pa nastavio: - Na ova prva dva okupljanja upoznavat ćemo se s igračima, oni će upoznavati nas i naše ideje, mi njih, a svi će pritom imati priliku za dokazivanjem. Kako igrači, tako i stožer. Možda nećemo biti u ovom sastavu na EP-u, neki mogu doći, neki otići, o tome ćemo odlučivati nakon lipanjskog okupljanja. U listopadu za to više neće biti prostora, tad ćemo morati jako dobro znati tko što može, biti spremni za završni dio priprema za Euro. Najavio je Lino, iako ne tim riječima, krv, znoj i suze. - Želim upoznati igrače i stožer s mojim načinom rada, prezentirati im cilj koji imam i način na koji želim doći do ostvarenja tog cilja. Iznimno važno je izgraditi poštovanje svakog pojedinca prema kolektivu i prema dresu reprezentacije. Jednako tako, želim izgraditi poštovanje kolektiva prema svakom pojedincu, jer činjenica je da se bez dobrog tima ne mogu raditi velike stvari. Tim je za mene uvijek najbolji i najvažniji 'igrač', uvijek je 'mi' ispred 'ja'. Moramo uživati u kolektivnoj igri, ponašanju i kolektivnoj disciplini, ali biti svjesni i kolektivne odgovornosti - kazao je Červar. Bit će teškog i napornog rada, improvizacija je zabranjena, izbornik želi da sve od početka ide po njegovu planu. - Zato i kažem, ako suradnja s ovim stožerom ne bude onakva kakvu želim, sve se to može mijenjati. Tražit ću lojalnost prema mojoj viziji i ideji, kako od igrača, tako i od mojih suradnika. Svi ćemo raditi zajedno, ali mora se znati tko je kormilar, na kome je najveća odgovornost. U stožeru će mu, kao prvi pomoćnici, biti Hrvoje Horvat i Zlatko Saračević, treneri golmana bit će Vlado Šola i Ninoslav Pavelić, a kondicijski treneri Pero Kuterovac i Mirko Krolo. - Rekao mi je netko: 'Pa ti imaš stožer od samih olimpijskih pobjednika!' Tako nekako i je, ja sam vodio olimpijskog pobjednika, igrao je Šola, o Saračeviću ne treba ni pričati, olimpijsko zlato ima i Pero Kuterovac s vaterpolistima, a Hrvoje Horvat je sin olimpijskog pobjednika - ponosan je izbornik na svoj izbor. - Dobitna kombinacija je ovo: veliki entuzijazam, skromnost i poniznost! To želim od svih koji su u našem timu, od igrača i stožera, pa sve do ljudi iz saveza, svih koji nas okružuju - poručio je Lino. Vratio je u reprezentativnu priču Mirka Alilovića, veseli ga pozitivan stav golmana Veszprema, koji se stavio na raspolaganje u punom smislu, bez potrebe da ga se nagovara na povratak, brine ga stanje u PPD Zagrebu, odnosno činjenica da su neki igrači ne samo stagnirali u razvoju, nego čak i nazadovali, brine ga i Luka Stepančić, a pogotovo Domagoj Duvnjak... - Naravno da je sve ovo sa zdravim Duvnjakom jedna priča, a bez njega nešto sasvim drugo. Iako, ja sam optimist kad je riječ o njemu - kazao je Červar. Nitko od trenera koje je zvao u stožer nije ga odbio, samo jedan čovjek je trenutačno dalje od reprezentacije nego što bi Lino možda želio. - Jedino Pero Metličić je davao izjave u tom smjeru, ali uvjeren sam da će se i on uskoro priključiti ovoj našoj rukometnoj priči - počeo je Červar pa nastavio: - Teško mi je govoriti o mojim bivšim igračima jer tu nisam potpuno objektivan, ali svi oni moraju shvatiti da su na novom početku, da se tek trebaju dokazati kao treneri ili u nekim drugim ulogama. Tu mislim i na Ivana Balića, koji će uvijek biti magnet za mlade rukometaše, i njemu je mjesto u hrvatskom rukometu, moramo ga imati uz sebe. U tom smjeru krenuli su i Špoljarić, Lacković, vjerujem da će i Dominiković... Moramo se pobrinuti da svi oni imaju svoje mjesto. Govorilo se da će svoje mjesto u njegovu stožeru imati i Goran Perkovac, legendarni kapetan iz Atlante. Njega ipak nema... - I za njega ima prostora, radio je već kao izbornik, prošao i Bundesligu, ima CV koji puno toga govori, ali ne možemo baš svi biti u reprezenataciji. Poštujem ga, dobro bi nam došao u hrvatskom rukometu, ali ponavljam, ne mogu svi biti u mom stožeru, ima tu i klubova - rekao je Červar, dajući naslutiti da bi Perkovac mogao biti jedan od glavnih kandidata za novog trenera PPD Zagreba.   