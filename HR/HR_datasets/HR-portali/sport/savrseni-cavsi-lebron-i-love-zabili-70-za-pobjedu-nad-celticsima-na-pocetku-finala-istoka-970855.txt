AKTUALNI prvak NBA lige ne zaustavlja se. Fantastični Cleveland poveo je 1:0 u finalu Istoka protiv Bostona, kod kojeg je slavio u prvom dvoboju 117:104 (30:19, 31:20, 31:36, 25:29). Time je momčad Tyronna Luea na startu napravila break i ostvarila devetu pobjedu u isto toliko utakmica u doigravanju, bez ijednog poraza dosad. Također, uspjela je srušiti Celticse šesti put u posljednjih sedam međusobnih susreta.  Maestralni LeBron James i Kevin Love zabili su ukupno 70 poena, pa Boston nije imao šansi u TD Gardenu, u kojem su navijači i prije kraja utakmice napuštali tribine, svjesni da njihova ekipa u prvoj utakmici nema što tražiti protiv moćnog prvaka. James je postigao 38 poena, uz devet skokova i sedam asistencija, a Love susret završio s 32 poena te 12 uhvaćenih lopti. Odličan je bio i Tristan Thompson s 20 poena i devet skokova, dok je Kyrie Irving potpisao 11 poena, uz šest asistencija.  Na drugoj strani, Jae Crowder i Avery Bradley ubacili su po 21 poen, a Bostonu nije bio dovoljan ni raspoloženi Isaiah Thomas koji je stigao do double-doublea sa 17 poena i 10 asistencija.  Cavaliersi su od početka dvoboja krenuli žestoko i odmah u prvoj četvrtini vodili i s 13 razlike, a vodstvo nisu ispustili do samog kraja utakmice. Thomas se kasno probudio, a James i Love vodili goste do 26 razlike tijekom prvog poluvremena (57:31), iako su na odmor otišli s +22 (61:39). Boston je u drugom dijelu pokušao reagirati, no nisu se uspjeli vratiti. Tijekom cijelog susreta Cleveland je držao 20 razlike i na kraju rutinski pobijedio za vodstvo u finalu s konačnih 117:104. James: Nismo igrali baš sjajno večeras No unatoč pobjedi i sjajnom nastupu, James i nije bio pretjerano zadovoljan... "Nakon 10 slobodnih dana nisam se osjećao baš najbolje, ali bit će bolje iz utakmice u utakmicu. Znali smo što želi Boston, a oni su znali što želimo mi i na kraju smo uspjeli slaviti. Međutim, mislim da nismo igrali baš sjajno večeras. Jednostavno, nismo šutirali tako dobro kao što možemo, ali je energija bila na visokoj razini na početku finala kao što je ovo", rekao je nakon utakmice James kojeg je pohvalio trener Lue. "Kada James igra na visokoj razini kao večeras, onda ostali u momčadi mogu biti i solidni jer to znači da smo korak bliži pobjedi. Dobro smo krenuli i ostvarili jako važnu pobjedu uoči nastavka serije protiv Bostona", zaključio je trener Clevelanda.  Sljedeći susret u finalu Istoka igrat će se u noći između petka i subote od 02:30, također u Bostonu.