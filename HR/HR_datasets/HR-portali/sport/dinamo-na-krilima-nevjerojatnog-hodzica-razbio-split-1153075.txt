Nogometaši Dinama napokon su proigrali i u proljetnom dijelu. U prvoj polufinalnoj utakmici Hrvatskog nogometnog kupa odigrali su odličnu utakmicu, u potpunosti nadigrali Split i zasluženo došli do uvjerljive pobjede 6:0. Petev i njegovi igrači zaboravili su buru koja se podigla nakon utakmice protiv Cibalije u Vinkovcima pa su danas prezentirali kako bi trebali izgledati u proljetnom dijelu u kojem planiraju prestići Rijeku. Posebno raspoložen je bio Armin Hodžić koji je zabio četiri gola i tako potvrdio svoju sjajnu formu, Ante Ćorić zabio je dva gola, a dobri su bili i Sammir te Guilherme koji su krenuli od prve minute. Dinamo je dominirao od samog početka, Split je zaista rijetko prelazio na njihovu polovicu, a sve se plavima isplatilo u 26. minuti. Sammir je dao sjajnu loptu za Antolića, on uposlio Ćorića na drugoj vratnici, a mladi Dinamov igrač zabio za 1:0. Činilo se da je situacija dvojbena, Ćorić je bio na rubu zaleđa. I nakon tog gola domaća momčad nastavila je dominaciju, pucalo se sa svih strana, a na scenu je stupio Hodžić. Prvi gol zabio je u 37. minuti kada je sjajno reagirao na ubačaj Guilhermea. S vodstvom Dinama 2:0 otišlo se na odmor, a već nakon šest minuta nastavka plavi napadač zabio je novi gol. Guilherme je odlično pucao i pogodio gredu, Jurendić je odbijenu loptu htio vratiti svom vrataru, ali nije vidio Hodžića koji je ukrao loptu i još jednom zatresao mrežu. U 66. minuti. Guilherme je po drugi put bio asistent, a Hodžić glavom zabio svoj šesti gol u posljednje tri utakmice Dinama. Split se nakon toga potpuno raspao i do kraja utakmice primio još dva gola. Prvo je Ćorić nakon lijepe akcije izbio sam pred vratara i još ljepše poentirao, a u 81. minuti Hodžić je sam izborio jedanaesterac te ga uspješno realizirao. Modri zaslužuju svaku pohvalu za današnju prezentaciju, ostvarili su rekordnu pobjedu protiv Splita u svim natjecanjima, a čini se da im finale ne može pobjeći. Uzvrat koji se 14. ožujka igra na Parku mladeži za njih bi trebao biti samo formalnost. >>Za više sporta posjetite našu novu Facebook stranicu Večernji list - Sport >>Je li Dinamo protiv Splita poveo nakon zaleđa Ćorića? 