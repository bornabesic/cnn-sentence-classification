Nogometni svijet ostao je bez još jednog velikog imena, u 57. godini preminuo je bivši igrač Dinama Zvjezdan Cvetković. Bilo je nešto iza 11 sati kada se ispred zgrade u Ulici Kostanjevec 4b u zagrebačkoj četvrti Maksimir zaustavilo pogrebno vozilo. Nekoliko minuta kasnije iz dvorišta je otišla policija koja je na mjestu pronalaska mrtvog Zvjezdana Cvetkovića bila radila očevid. Utvrđeno je da je legendarni Dinamov nogometaš umro prirodnom smrću. Našli su ga kod garaže, ispred zgrade u kojoj je živio. Policija je dojavu zaprimila oko osam sati. Suvremeni lijevi bek – Čuo sam se sa Zvjezdanovim sinom Igorom (tehnički direktor u Lokomotivi, nap.a.) i rekao mi je kako je bratu posljednjih dana bilo loše. Jutros je oko 7.30 sati pao ispred kuće, valjda blizu garaže i udario direktno glavom u rubnjak i na mjestu ostao mrtav – rekao je za Kurir Boro Cvetković. Zvjezdan Cvetković bio je standardni igrač slavne generacije plavih koja je 1982. osvojila naslov prvaka, a godinu poslije i kup bivše države. U Dinamo je došao s bratom Borom iz Karlovca 1977., a za prvu momčad izborio se na pripremama u Australiji 1981. – Strašno sam potresen, Zvjezdan mi je bio standardni igrač, nogometna avangarda. Znao sam reći da je on kao legendarni Facchetti iz mlađih dana. Ja sam ga “izmislio”, a on je postao suvremeni lijevi bek koji je išao gore-dolje. Na toj turneji u Australiji brat Boro već je bio u prvoj momčadi, a Zvjezdan se u Australiji izborio za svoje mjesto. I uvijek je ostao uz Dinamo – kazao je Ćiro Blažević koji je vodio tu legendarnu momčad. Zvjezdan Cvetković u Dinamu je igrao do 1987. kada je otišao u njemački Waldhof gdje je ranije morao prekinuti karijeru zbog loma lubanje. Brat Boro, “Lane s Korane” godinu ranije otišao je u Crvenu zvezdu. Posvetio se trenerskom poslu, bio je pomoćni trener svom bivšem suigraču Zlatku Kranjčaru, kada je sportski direktor bio Velimir Zajec, tu je bio i Marijan Vlak, dok je Marko Mlinarić još igrao. Za Dinamo je odigrao, računajući i prijateljske, gotovo 500 utakmica, nastupao je i za bivšu reprezentaciju. Bio je i sportski direktor Dinama, pa i glavni trener. – U šoku sam, pa mi smo kao klinci počeli zajedno, koliko smo samo treninga odradili skupa, utakmica, bili smo i treneri – kazao je Marijan Vlak. “Valjda je došlo naše vrijeme” – Otišao je drugi član te naše generacije, prvi je bio Ismet Hadžić (u srpnju 2015., nap.a.). Znam ga od svoje 13. godine kad ga je Kobešćak doveo iz Karlovca – rekao je Marko Mlinarić. Iz defenzivne linije tadašnjeg Dinama je i Srećko Bogdan. – Užasnut sam, pa Zvjezdan je tri godine mlađi od mene, valjda je došlo i naše vrijeme. Dugo smo igrali skupa, no u posljednje vrijeme nismo se vidjeli, rijetko idem prema Zagrebu – teškim je glasom govorio Čeči Bogdan. Braća Cvetković ostala su bez oca Zvonka u prosincu 2001. godine, za kartaškim ga je stolom u Karlovcu ubio Juraj Lakota, a Zvjezdan je prije tri godine priveden zbog napada na ženu s kojom je bio u vezi. Za više sporta posjetite našu novu Facebook stranicu Večernji list - Sport 