Zrinjski iz Mostara ovoga je vikenda svladao Slobodu i osigurao peti naslov prvaka BiH i drugi uzastopno. Treneru Blažu Sliškoviću to je prvi trofej u 20 godina dugoj trenerskoj karijeri, a slavi i Tonći Kukoč koji je za sebe tvrdio da je najbolji hrvatski lijevi bek. Kukoč je u Zrinjski došao u zimskom prijelaznom roku iz talijanskog drugoligaša, a danas trećeligaša Coma nakon kratke i neuspješne avanture u Livornu. Samoprozvana "bezobrazna ljevica" u Premijer ligi odigrala je pet utakmica i zabila jedan gol. Kukoč se oglasio na Facebooku nakon što je Zrinjski osigurao naslov. "Veliko hvala svima koji su bili uz nas sve ovo vrijeme. Zaslužili ste sve. Hvala mojim suigračima,trenerima i upravi na svemu ovome. Ponosan sam što sam igrač Zrinjskoga i što sam dijelio teren s vama. Jedna stvar je sigurna, da nam ništa nitko nije poklonio, sve smo svojim trudom i zalaganjem zaslužili. Veselim se novoj sezoni, ono najbolje od mene tek treba doći. Hvala vam na podršci i povjerenju koje sam imao od vas, od prvoga dana kada sam došao u ovaj klub. Postao sam šampion i sretan sam čovjek. Uživam u svakom ovom trenutku", napisao je Kukoč na Facebooku, a onda završio u svom stilu govoreći o sebi u trećem licu: "Pozdravljam miševe koji su molili Boga da Kukoč propadne. Kao što vidite sami, Kukoč je živ, itekako je živ. Vratite se u rupe iz kojih ste izašli."