Putovanje u nepoznato, tako se može nazvati nova Hajdukova europska avantura. “Bijeli” idu u Oleksandriju, u srce Ukrajine, u samu blizinu ratne zone. Hajduk je planirao igrati pod protestom, tako klubovi mogu izraziti nezadovoljstvo uvjetima koji su ih zatekli na europskim gostovanjima. Predaleka zračna luka, loš hotel (pola splitske ekspedicije bit će smješteno u hotelu, pola u privatnom smještaju), teško je Hajduk organizirao putovanje jer aviokompanije zbog sigurnosnih uvjeta ne lete u područja blizu ukrajinske ratne zone. Odustali od protesta No iz Uefe je Hajduku sugerirano da se primiri, poručili su im da su u svemu u pravu, ali da Uefa želi da se klubovi iz Ukrajine osjećaju ugodno kad igraju europske utakmice pa su Splićani odustali od igranja “pod protestom”. Nije Oleksandrija negdje u “zemlji nedođiji”, riječ o ukrajinskom gradu od gotovo sto tisuća stanovnika u kojem je osnovna djelatnost poljoprivreda. Nogometno ta Oleksandrija nema velikih uspjeha, grad nema ni nekih velikana, najpoznatiji je žitelj astronaut Leonid Popov, koji je 70-ih boravio u svemiru nešto više od 200 dana. Uživo je prije neki dan Hajdukov skaut Marko Lozo gledao Oleksandriju u porazu protiv kijevskog Dinama, ovaj put bilo je 5:1 za Kijevljane, ali vijesti koje je odaslao nisu baš dobro sjele treneru bijelih Marijanu Pušniku. – Oleksandrija je favorit, kompaktni su, tri su klase jači od Iasija – poručio je Lozo. Imao je Hajduk još prijatelja u Ukrajini koji su govorili o Oleksandriji. Dojmove je prenio i Boro Peyrek, nekadašnji kondicijski trener bijelih, koji radi u Dinamu, pa Mladen Bartulović, koji je pravi veteran s više od deset godina staža igranja u Ukrajini. – Igraju tvrdo u obrani, jure u kontri, u momčadi imaju samo Ukrajince, a najbolji je napadač Ponomar – kazao je Bartulović o Oleksandriji. Hajdukov plan se zna, po mogućnosti ne izgubiti i postići gol. To je ono osnovno što bi napunilo Poljud u uzvratu. Uostalom, nema sumnje da će Oleksandriju dočekati više od dvadeset tisuća navijača ma što se dogodilo u prvoj utakmici. Ljetna eurogroznica Euroeuforija zahvaća Split u kolovozu već godinama. I bez obzira na najave o čvrstoj Oleksandriji, nije to protivnik kojeg Splićani ne bi mogli preskočiti. Za Marijana Pušnika najvažnije je da je vizu za Ukrajinu dobio Franck Ohandza, zvani “Frane Zolja”. Kamerunčeva “zolja” glavno je napadačko oružje Hajduka, on će na klupi čekati svojih pola sata, Ohandza je taj s kojim Pušnik misli  “uloviti” trenera Oleksandrije Šarana. – Uvijek očekujem prolaz, pa makar igrali protiv Bayerna... Kakav bih bio trener da u takvo nešto ne vjerujem. Oleksandrija je fizički jaka, opasna iz prekida. Moramo igrati srcem, moramo igrati muški – kazao je Pušnik. U Ukrajinu nije otišao Fran Tudor, koji je osjetio smetnje u zadnjoj loži na posljednjem treningu, ali vjerojatno ne bi ni bio u početnoj postavi. Pušnik za prvi dvoboj 3. pretkola Europske lige uigrava formaciju 4-2-3-1, želi biti čvrst u sredini terena koju će držati Bilji i Jefferson. Među vratnice se vraća reprezentativac Lovre Kalinić, to je još jedan adut bijelih... 