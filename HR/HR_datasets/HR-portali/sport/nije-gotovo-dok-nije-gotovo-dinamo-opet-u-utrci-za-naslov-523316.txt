Trebalo je čekati dugih 441 dan da Rijeka napokon doživi poraz u hrvatskom prvenstvu. Dogodilo se to u najdelikatnijem trenutku, kad su navijači bijelih računali kako povijesni naslov prvaka već imaju u džepu. Lokomotiva je slavila u Kranjčevićevoj 1-0. Matjaž Kek posljednjih je tjedana govorio kako ne želi razmišljati o tituli usprkos vrlo komotnih osam bodova kojih je imao ispred Dinama nakon poraza "modrih" u Koprivnici. Sudeći po predstavi njegovih izabranika u Kranjčevićevoj, to ipak nije bio slučaj. Rijeka je, naime, završila utakmicu bez udarca u okvir. Ruku na srce, prvi pokušaj Lokomotive prema Prskalu dogodio se tek u 90. minuti, golman Rijeke skinuo je stopostotnu šansu Antunoviću, no nije mogao ništa napraviti nakon kornera koji je uslijedio. Franko Andrijašević napravio je veliku glupost protiv bivšeg kluba povukavši za dres Alija Karimija, što je sudac Igor Križarić vidio i pokazao na penal za domaćine, ali i žuti karton Franku zbog kojega neće moći igrati protiv Hajduka u sljedećem kolu. Mirnoću je sačuvao Lovro Majer i razveselio pristalice Lokomotive, ali i Dinama, koji se tako nenadano vratio u igru za naslov prvaka. Dakako da Kekova družina još uvijek čvrsto drži sve u svojim rukama jer četiri kola prije kraja ima pet bodova više od maksimirskih plavih. Ipak, još je samo jedan poraz Rijeke uoči međusobnog ogleda dvaju klubova u posljednjem kolu na Maksimiru dovoljan Dinamu da bilo kakvom pobjedom u toj utakmici pobjedom napravi veliki povratak i uzme naslov u foto-finišu. Nema dvojbe kako će "modri" taj posrtaj bijelih s Kvarnera tražiti već sljedeći vikend, kad na Rujevicu Riječanima stiže Hajduk koji je u strašnom naletu. Ta se utakmica igra u subotu, 13. svibnja u 17 sati. Dinamo dan ranije gostuje kod nejakog Splita i tu ne bi smio imati problema. Ništa lakši posao Rijeka neće imati ni u 34. kolu 17. svibnja od 20 sati, kad gostuje kod Slaven Belupa u Koprivnici, mjestu gdje je nedavno pao baš Dinamo. Zagrepčani istoga dana (dva sata ranije) dočekuju Istru 1961. Uspije li Rijeka proći neokrznuta kroz ta dva zahtjevna ispita, naslov prvaka mogla bi potvrditi 21. svibnja od 19 sati, kad joj u goste stiže fenjeraš Cibalia. Dinamo, pak, ide u goste Osijeku koji nikako nije bezazlen protivnik. Dinamu, dakle, igra još jedan poraz ili dva remija Rijeke uoči posljednjeg kola na Maksimiru (remizira li Rijeka jednom prije zadnjeg kola, Dinamu će tada trebati pobjeda od tri gola razlike). Pitanje je je li ovo bio samo loš dan lidera HNL-a (na koji, ruku na srce, ima pravo) ili će strašan pritisak navijača i javnosti ipak ostaviti traga na igrama u samoj završnici prvenstva. Bilo kako bilo, ništa još nije gotovo... 