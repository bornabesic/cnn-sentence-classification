FRANCUZ Frederic Swierczynski prvi je čovjek u povijesti koji je zaronio do mitskog dna Crvenog jezera, jednog o najdubljih u Europi. Ovaj krški fenomen predmet je mnogih legendi, a tek nedavno točno je utvrđena njegova dubina, a iznosi 252 metra.  Zahvaljujući suradnji hrvatske i francuske televizije nastale su snimke povijesnog zarona. Vidljivost je zapanjujuća. Zaron je trajao nešto više od tri sata, a na putu do dna povećavao se zastrašujući pritisak na tijelo. Temperatura na dnu iznosi pet stupnjeva. No ničeg drugog strašnog u jezeru nema - iako imotske legende govore o oholom bogatašu Gavanu i ženi mu Gavanici koje je zemlja ovdje s dvorima "progutala". Umjesto Gavanova blaga, pronađene su ribe i račići, za koje se nije znalo da žive u jezeru, a ulovljena je dosad najduža endemska riba gaovica. Sunčeve zrake dopiru do sto metara dubine. Ali ni one, ni brojni reflektori nisu osvijetlili savezničke avione koji bi trebali biti u jezeru. Mještani su gromoglasnim pljeskom ispratili ovaj podvig, izvijestio je HRT uz ove ekskluzivne snimke iz dubina.