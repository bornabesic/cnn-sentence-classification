Luka Modrić ponovno je pokazao da je najbolji kad Realu to najviše treba. Predstavom u finalu Lige prvaka, pogotovo u drugom poluvremenu u Cardiffu, Luka je još jednom začepio usta svim kritičarima i dokazao da je vjerojatno i najbolji veznjak današnjice. Njegova asistencija za drugi gol Cristiana Ronalda bila je djelo majstora, a prezentacija na terenu oduševila je i one koje ne možete prevariti - same nogometaše. Legende poput Iana Wrighta i Jamieja Carraghera nisu mogle sakriti oduševljenje igrom hrvatskog maestra, no jedan je Modrićev bivši suigrač predložio nešto o čemu sve više navijača sve glasnije priča. - Zlatna lopta za Modrića, molim vas! Nevjerojatan je, prekrasno - napisao je Chicharito Hernandez na Twitteru. Meksikanac i Luka ostali su u jako dobrom odnosu nakon samo jedne zajedničke sezone u Realu, a Chicharito je i ranije govorio da je dolazak Luke Modrića jedan od najboljih transfera Reala u povijesti. Real je pun najvećih svjetskih zvijezda, no rijetko koja od njih je vrijedna kao Luka. Svjesni su toga i neki bivši nogometaši, oni utakmice poput ove gledaju drugačijim očima od ostalih pa kada kažu da je Modrić 'čudesan', onda to ima i posebnu težinu. - Luka Modrić je impresivan - napisao je Ian Wright na Twitteru. - Casemiro i Luka bili su izvanredni - piše Gary Neville, a Jamie Caragher posebno je izdvojio hrvatskog veznjaka i Ronalda: - Modrić je vrh, a Cristiano Ronaldo najveći strijelac svih vremena.