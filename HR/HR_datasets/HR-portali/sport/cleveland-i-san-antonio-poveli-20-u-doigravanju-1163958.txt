Košarkaši Clevelanda i San Antonia poveli su sa 2:0 u pobjedama u prvom krugu doigravanja NBA lige, ali Cavaliersi su se opet mučili protiv Indiane.   U prvoj utakmici na domaćem terenu košarkaši Clevelanda su slavili 109:108, ali je Indiana propustila realizirati posljednji napad za pobjedu. No, noćas su aktualni prvaci pred svojim navijačima bili ipak malo bolji i nisu dozvolili neizvjesnu završnicu. U prvom poluvremenu bila je to izjednačena utakmica, a onda su igrači Clevelanda u trećoj dionici pobjegli na plus 18 koševa (96:78). Indiana je pokušala povratak, ali nikad se nije približila na manje od pet koševa zaostatka, koliko je imala dvije i pol minute prije kraja (104:109). Na kraju je Cleveland slavio sa 117:111 i poveo sa 2-0 u pobjedama, a sljedeće dvije utakmice igraju se u Indianapolisu. Kyrie Irving sa 37 poena predvodio je Cavalierse, a LeBron James je upisao 25 koševa, 10 skokova i 7 asistencija. Odličan je bio i Kevin Love sa 27 poena i 11 skokova. Kod Indiane najbolji je bio Paul George sa 32 koša, 8 skokova i 7 dodavanja. Jeff Teague ubacio je 23, a Thaddeus Young 16 poena. U drugoj utakmici na domaćem terenu igrači San Antonia dobili su Memphis sa 96:82, te također vode sa 2:0 u pobjedama. I dok su u prvoj utakmici prelomili susret u trećoj četvrtini i na kraju slavili sa 29 razlike (111:82), noćas su Spursi to uradili u prvom poluvremenu, kada su dvije i pol minute prije odmora imali prednost od 26 koševa (56:30). No, igrači Memphisa odbijali su predaju i početkom posljednje četvrtine stigli su na četiri poena zaostatka (71:75), ali nisu imali snage za potpuni preokret. Najbolji igrač Spursa Kawhi Leonard ubacio je 37 poena, što mu je rekord u doigravanju, a tome je pridodao i 11 skokova. Tony Parker zabio je 15 koševa, Danny Green 12, LaMarcus Aldridge 11, a Pau Gasol 10 poena. Memphis je predvodio Mike Conley sa 24 koša i 8 asistencija. Zach Randolph upisao je 18 poena i 10 skokova, a Marc Gasol 12 koševa. >> Šarić želi ponoviti ono što je uspjelo samo Gasolu: Sad mi je jasno zašto sam bio tako uzbuđen 