TRENUTNI "Bog i batina" britanskog, ali i europskog boksa, Eddie Hearn, otkrio je planove za svog trenutno najpopularnijeg pulena. Hearn je posložio redoslijed mečeva koje bi Anthony Joshua trebao odraditi do kraja iduće godine. Ovaj mladi menadžer, koji je u kratkom vremenu uspio u potpunosti oživjeti usnulu britansku boksačku scenu, napravio je posao života borbom Joshue i Klička, a pobjeda njegovog boksača donijela mu je slatke brige oko organizacije daljnjih nastupa trenutnog svjetskog teškaškog prvaka po tri verzije. Hearn se tako nada da će za početak Vladimir Kličko aktivirati klauzulu koja mu omogućuje pravo revanša protiv Anthonyja. Taj bi se meč trebao održati nakon ljeta. Nakon toga postoji zanimljiv plan. Borba za pridodavanje titule koja mu nedostaje, a trenutno je u vlasništvu Deontaya Wildera, nakon čega bi trebao uslijediti Tyson Fury i vjerojatno najveći teškaški meč u povijesti Velike Britanije. Samo, Fury mora prvo svoj život u potpunosti dovesti u red. "Nitko ne želi da se Fury vrati više nego što to želimo Joshua i ja. To bi bio najveći mogući meč u svijetu boks", prokomentirao je Hearn potencijalni meč protiv Furyja, dodavši zašto je Furyja stavio na posljednje mjesto: "On je daleko od povratka pravom boksu, no čini se kako je ponovno u sedlu i da se vraća na pravi put. No, trebat će mu vremena, to je sigurno." Trenutno se tako čeka odluka Vladimira Klička, koji je izjavio da je zainteresiran za revanš, no da ništa neće odlučiti dok dobro ne promisli u društvu obitelji i prijatelja. Ipak, rok za odluku je sve bliži i uskoro će se sigurno znati što je s tom borbom, koju bi sigurno svi voljeli pogledati još jednom.