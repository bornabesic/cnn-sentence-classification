Lijevo krilo Intera i hrvatske reprezentacije službeno vrijedi oko 25 milijuna eura i do sada se, kada je u pitanju odšteta, išlo do svega kojih 30-ak milijuna eura. No, pitanje je otkuda i zašto Perišić najednom vrijedi 50 ili više milijuna eura. Mora da se Ivanu Perišiću opasno štuca proteklih dana. Ime i prezime hrvatskog reprezentativca pojavljuje se po gotovo svim renomiranim portalima i tiskovinama u kontekstu prelaska u Manchester United. Svi su već gotovo sigurni da Perišić ovoga ljeta napušta Inter i mijenja mediteransku klimu onom tmurnom i oblačnom, engleskom klimom. Nagađalo se da bi mogao u Chelsea, ali čini se kako je Mourinho više zagrizao i kako namjerava podmiriti traženu odštetu od 50-ak milijuna eura koliko Inter traži za usluge hrvatskog nogometaša. E sada, 28-godišnje lijevo krilo Intera i hrvatske reprezentacije službeno vrijedi oko 25 milijuna eura i do sada se, kada je u pitanju odšteta, išlo do svega kojih 30-ak milijuna eura. No, pitanje je otkuda i zašto Perišić najednom vrijedi 50 ili više milijuna eura. Prvenstveno zato što je Perišić možda i jedina svjetla točka Intera ove sezone. Klub je to koji obiluje kvalitetnim kadrom, koji nikako da počne ispunjavati svoj potencijal, a Ivan je ove sezone, ponajviše zahvaljujći sposobnosti da iskorištava višak i zbog toga što se dobro snalazi kada se nađe na širem prostoru s obrambenim igračem, pa ga onda uspije trkom izbaciti i otvoriti priliku za šut ili centasršut. Jednostavna je to igra na koju se Ivan oslanja još iz dana kada je igrao u Njemačkoj i Belgiji. U fantastičnoj je fizičkoj spremi, eksplozivan je, ima brz start i što je važnije brzo akcelerira kada ima loptu, što mu na koncu u omogućava da izbacuje bočne igrače isključivo na trku. Isto tako krasi ga solidan centaršut i ne plaši se potegnuti izvana. No, nije nositelj igre, već je momčadski igrač koji iskorištava ono što mu ostali igrači prirede, ali iskorištava to izvanredno. Nije Perišiću uvijek bilo tako jednostavno, napustio je Hajduk sa 17 godine i prešao u Sochaux gdje mu nije bilo idealno. Dobivao je malo prilika i na kraju su ga 2009. godine poslali na posudbu u belgijski Roselare i tamo je procvjetao. Osam golova i dvije asistencije mladom su Ivanu priskrbile interes Bruggea koji ga je otkupio od Sochauxa. Nakon toga uslijedila je eskplozija, koja je na koncu rezultirala time da je Perišić bio proglašen najboljim igračem 2010/11., a belgijskom prvaku Perišić je ostavio 35 golova i 23 asistencije u 89 utakmica. Nakon toga po njega je došao Klopp koji je radio čuda s Borussijom i onim famoznim ‘gegenpresingom’. No, Perišić se nikako nije uklapao u taj Kloppov sustav baš zato što je silno forsirao tu svoju prepoznatljivu igru, koja tu i tamo uključuje ‘carinjenje’ lopte i katkada pretjerano jurcanje terenom, a Kloppova taktika to nije dozvoljavala, stoga se Ivan tamo nije dugo zadržao. Njegov potencijal dobro je iskoristio Wolfsburg koji ga je 2013. godine kupio od Dortmunda za osam milijuna eura. Perišić je u Wolfsbugru zajedno s Kevinom de Bruyneom i Basom Dostom u trolistu osvojio drugo mjesto u Bundesligi i Kup 2015. godine i to baš protiv Dortmunda. Wolfsburg se nakon toga raspao, a KDB je napustio momčad i prešao u City, a Perišić u Inter. Perišićeva ostavština u Wolfsburgu su 21 gol i 17 asistencija iz 88 utakmica. Inter je tada vidio u Ivanu spas za lijevo krilo, a kako i ne bi kada je Perišić briljirao na toj poziciji i bio je u naponu snage te ga je doveo za 19 milijuna eura. Perišiću je odgovarala igra u Interu, mogao je ‘razarati’ po boku kako god je htio, a jak trenažni proces milanskog kluba u kratkom ga je vremenu učinio još fizički moćnijim. Kako Interu bekovi i nisu baš famozan dio momčadi, Perišić je dodatno poradio na obrani i tu zapravo počinje rapidni rast cijene. Perišić je danas sposoban igrati gotovo cijelu liniju lijevog boka, ima strašnu kondiciju i daje je brz i eksplozivan premda već gazi prema 29. godini života. Precizniji je no što je ranije bio, sposoban je iznjeti brzu kontru duboko sa svoje polovice i brzo reagira kada treba juriti u obranu, uz to ima i dobar odraz pa je koristan i u skoku, može igrati dobro i s lijevom i desnom nogom. Dakle, može se reći kako ga se može iskoristiti kao kompletnog bočnog igrača, iako bi najefikasniji bio u onoj svojoj ulozi krilnog napadača koji maksimalno iskorištava višak. Ivan je Interu ostavio 20 golova i 18 asistencija u 79 utakmica, dakle, držao se prosjeka. Perišićevu sposobnost primijetili su Čačić i njegovih par prethodnika, koji su, samo djelomično, koristili njegov potencijal, ali Perišić je bio u sjajnoj formi koju je samo prenio u reprezentaciju u kojoj ionako igraju vrsni veznjaci koji su mu omogućavali da koristi svoje sposobnosti. Sve u svemu, naš bi odgovor na pitanje vrijedi li Perišić 50 ili više milijuna eura bio – da, vrijedi! No, vrijedi samo kao kompletni bočni igrač, ako se u obzir uzme da mu se bliži 30. godina života i da je kvalitetnih krilnih napadača danas dosta u opticaju. Ipak, Perišić kao kompletan bočni vrijedi puno više, pogotovo u momčadima koje forsiraju igru po bokovima, a Mourinho očito priprema nešto takvo za sljedeću sezonu čim je spreman ‘iskrcati’ tako veliku odštetu za Ivana.