Nogometna reprezentacija Engleske prvi je finalist Europskog prvenstva za igrače do 17 godina koje se održava u Hrvatskoj, mladi Englezi su u polufinalu u Zaprešiću svladali vršnjake iz Turske sa 2-1 (2-1). No, pobjeda Engleza pala je u drugi plan zbog stravičnog trenutka kad je stradao engleski igrač Tashan Oakley-Boothe. On je u duelu s Hasanon Adiguzelom dobio lakat u vrat nakon čega se srušio i ostao ležati bez svijesti. Pomoć mu se pružala desetak minuta nakon čega je odvezen u bolnicu. Kako pišu 24sata, prema prvim informacijama, Oakley-Boothe došao je svijesti. Engleska je povela sa 2-0 pogocima Hudson-Odoija (11) i Sancha (37), a za Tursku je u samoj završnici prvog poluvremena smanjio Kesgin (40+3). U drugih 40 minuta rezultat se nije mijenjao pa će mladi Englezi igrati u petak u finalu u Varaždinu (20 sati) protiv boljeg iz drugog polufinala u kojemu od 20.30 sati upravo u Varaždinu igraju Njemačka i Španjolska. Četiri reprezentacije koje su se plasirale u polufinale ovoga EP-a izborilo je i nastup na Svjetskom prvenstvu koje će se održati u Indiji od 6. do 28. listopada, a nastup u Indiji u utorak je izborila i Francuska koja je u susretu za peto mjesto u Sesvetama svladala Mađarsku sa 1-0 (1-0) golom Gouirija (26).  