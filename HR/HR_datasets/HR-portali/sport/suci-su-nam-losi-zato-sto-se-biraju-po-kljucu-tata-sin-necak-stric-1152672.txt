Sudac Damir Batinić trenutačno je najomraženija osoba među navijačima Cibalije, ali i među svim onima koji žele pravedan, pošten rasplet prvenstva. A tko je zapravo Damir Batinić? S gotovo 42 godine jedan je od najstarijih sudaca u HNL-u, ali i jedan od najbogatijih. Naime, Batinić je samostalni obrtnik koji sudi isključivo iz ljubavi prema tom poslu. Prema informacijama otprije nekoliko godina, vlasnik je ugostiteljskog objekta te suvlasnik građevinske tvrtke, a vozi i automobil Mercedes. Već je mnogo griješio Možda jest naš najbogatiji hrvatski sudac, ali daleko je od najboljeg, jer uz njegovu sudačku karijeru vežu se brojni skandali i pogreške. Osječkog suda dobro su zapamtili dinamovci u studenom 2009. godine. Batinić je dijelio pravdu na utakmici Hajduka i Dinama na Poljudu gdje je za svoju izvedbu od kontrolora suđenja dobio negativnu ocjenu 7,4. Pobjednički gol Hajduk je postigao nakon što je Strinić igrao rukom, a Batinić je i propustio isključiti Slepičku i Cufrea zbog namjernih startova đonom na koljena Srđana Andrića. Batinić se nije proslavio ni na Stanovima u ožujku 2014., kada je Zadar pobijedio Rijeku iz nepostojećeg jedanaesterca. Stanovi Batiniću baš ne leže, jer u ožujku 2015. na utakmici Zadra i Istre 1961 u borbi za ostanak Tihomir Pejin i Damir Batinić u suradnji su svojim lošim odlukama oštetili Puljane. Prije utakmice u Vinkovcima, Batinić je već jednom ove sezone svojom lošom odlukom krojio rezultat utakmice. Tog 4. prosinca oštetio je Hajduk, nakon što je dosudio nepostojeći 11-erac za pobjedu Slaven Belupa 2:1. Batinić je poznat i po odličnim odnosima s bivšim dopredsjednikom HNS-a i bivšim predsjednikom Komisije nogometnih sudaca Željkom Širićem koji ga je i uveo u sudačke krugove. A kad ti je Širić mentor, onda imaš što naučiti. Sve je isto već 25 godina Uspon do djelitelja pravde u Prvoj ligi za Batinića je bio jednak kao i kod 90 posto drugih sudaca u HNL-u. Nepotizam, rodbinske veze, tate, sinovi, nećaci, stričevi, kumovi... Tako to ide u našoj sudačkoj organizaciji već 25 godina, a izuzetak nije ni Damir Batinić, koji je sin bivšeg suca, pokojnog Antuna. Zašto su hrvatski suci toliko loši, zašto nemamo nekog poput Slovenca Skomine ili Srbina Mažića, koji redovito sude u završnicama Lige prvaka, te na Euru i SP-u. Odgovor vjerojatno leži baš u načinu po kojem se kod nas biraju suci. Ključ za uspjeh i probitak je da si nečiji sin, nećak, brat. Od sadašnje garniture prvoligaških sudaca gotovo svi su se probijali i uz pomoć rodbinskih veza. Sudac Ante Vučemilović je nećak od istoimenog dopredsjednika HNS-a, Andrej Burilo je sin od bivšeg suca, a sada povjerenika Antuna, a u istom su srodstvu i Ivan Bebek s bivšim sucem Veselkom, kao i Goran Gabrilo s Antom. Naš trenutačno ponajbolji sudac Mario Zebec je pak sin Dražena Zebeca, visokopozicioniranog člana varaždinskog nogometnog saveza. A Tihomir Pejin, još jedan naš prvoligaški sudac, je pak sin od delegata Stjepana. A ima toga još...  