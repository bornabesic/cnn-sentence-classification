Dinamo i Split otvorili su šesto kolo HNL-a na Maksimiru, a kao pobjednik izašao je domaćin golom Antolića u 62. minuti utakmice, piše Goal.com. Modri su tako zadržali vrh ljestvice, a pred njima je za par dana i uzvratna utakmica play-offa Lige prvaka. Split je pak nastavio s nizom bez pobjeda. Trener Dinama Zlatko Kranjčar na teren je poslao praktički B momčad, a Schildenfeld koji je trebao početi u stoperskom paru s Benkovićem, se ozlijedio na zagrijavanju pa je umjesto njega započeo Soldo.  Dinamo je s takvom 'rezervnom momčadi' od početka dominirao terenom, no nije bilo pravih i ozbiljnih prilika. U 10. minuti pokušao je Pavičić s ruba šesnaesterca, ali Duka je to obranio.  Opasno je u 24. minuti nakratko bilo u šesneastercu Dinama gdje je Roglić pokušao proći nekoliko domaćih igrača, ali na njegovu prizemnu prema sredini nitko nije stigao. Minutu kasnije Rog je na drugoj strani potegnuo s nekih 25 metara, ali lopta je otišla pokraj gola.  Pucao je snažno u 42. minuti Antolić s nekih 18 metara, ali lopta je otišla pokraj lijeve stative pa se na odmor otišlo bez golova.  U 48. minuti sjajan pokušaj Hodžića koji je prvo pogodio stativu s ruba šesnaesterca, a zatim je u drugoj akciji s lijeve strane iskosa loptu silovito poslao pokraj lijeve stative.  Odmah nakon toga Cico Kranjčar je iz igre izvadio Machada, a uveo Antu Ćorića i Dinamo je odmah izgledao puno opasnije.  U 62. minuti Domagoj Antolić pogodio je za vodstvo Dinama. Ćorić je pucao s nekih 18 metara, Duka obranio, a na odbijenu je stigao Antolić i iz blizine loptu sigurno poslao u mrežu za 1:0.  Do kraja utakmice imao je Dinamo još par poluprilika, no rezultat se nije mijenjao.  