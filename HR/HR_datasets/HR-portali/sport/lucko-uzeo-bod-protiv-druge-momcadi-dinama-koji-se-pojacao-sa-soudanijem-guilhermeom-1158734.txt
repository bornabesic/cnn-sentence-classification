Drugi strijelac Prve HNL zaigrao je u - Drugoj HNL!? I ne samo da nije zabio gol, nego nije ni pobijedio! Druga momčad Dinama u možda nikad jačem sastavu ugostila je Lučko i odigrala mršavih 1:1, a u sastavu plavih našao se i El Arabi Hilal Soudani, koji nije išao u alžirsku reprezentaciju na prijateljsku utakmicu nego se ostao oporavljati u Zagrebu. Uz Soudanija, koji je bio i kapetan, te je igrao u špici, od prve su minute krenuli i Machado, Guilherme, Pavičić, Knežević, Olmo... Dinamo 2 je poveo pogotkom Bojana Kneževića glavom u 13. minuti nakon Olmove asistencije. Soudani je imao jednu šansu, Guilherme triput iznudio parade gostujućeg vratara, ali i Lučko je prijetilo, a najbolju je šansu prvoga dijela imao Petrović u 22. minuti. Da bi u završnici utakmice Lučko stisnulo plave u mišju rupu, Shin nije iskoristio veliku šansu u 86. minuti, Tolić u 89., da bi u 93. ipak Tin Andre Tolić zabio za 1:1! Za Dinamo su počeli: Horkaš - Matel, Morris, Uremović, Čabraja - Pavičić, Knežević - Olmo, Machado, Guilherme - Soudani.