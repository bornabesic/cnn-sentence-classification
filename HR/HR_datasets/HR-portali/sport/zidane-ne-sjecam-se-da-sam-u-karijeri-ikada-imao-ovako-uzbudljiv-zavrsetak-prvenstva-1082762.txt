Real Madrid je s 3:2 pobijedio Valenciju i tako kolo prije kraja prvenstva ostao u utrci za naslov prvaka s bodom zaostatka za Barcelonom. Sezonu će kraljevi zatvoriti gostovanjem kod Deportiva, a Barcelonu čeka utakmica s Granadom. - Naš je zadatak da nastavimo sa svojom igrom do kraja. Mislim da je sve moguće, ali će Granada morati odigrati svoju utakmicu. Mi moramo dati sve od sebe da dobijemo Deportivo. Pozitivan sam i mislim da je sve moguće. Najvažnija je naša utakmica i znamo da nam neće biti jednostavno protiv Deportiva. Ne sjećam se da sam u karijeri ikada imao ovakav završetak prvenstva - rekao je Zinedine Zidane i nastavio: - Sigurno će biti rotacija u momčadi. Ali nakon utakmice s Deportivom imam još 15 dana da razmišljamo o finalu. Svi ćemo putovati u La Corunu - rekao je Zidane, prenosi Goal.com. Benzemin drugi pogodak je doveden u pitanje jer je u prvom dijelu akcije bilo zaleđe. Pomoćni sudac je digao zastavicu, ali je glavni poništio njegovu odluku. - Pogodak je regularan jer je branič dao loptu Benzemu. Zaleđe? Nisam ga vidio, ali i onako nikada ne pričam o sucima. Zaslužili smo pobjedu, a suci uvijek pokušavaju posao odraditi najbolje što mogu - kazao je Zidane. Na golu Reala je umjesto ozlijeđenog Keylora Navasa bio Kiko Casilla. Na utakmici se ozlijedio Lucas i tako se priključio od ranije ozlijeđenima Luki Modriću, Garethu Baleu, Keyloru Navasu i Daniju Caravajalu. >>Barcelona je zadržala vrh, a Real je jedini prati. Atletico otpao iz utrke za naslov