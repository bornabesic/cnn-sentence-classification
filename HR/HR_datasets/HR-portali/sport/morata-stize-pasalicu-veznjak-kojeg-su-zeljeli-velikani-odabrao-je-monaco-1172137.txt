Napadač Alvaro Morata napustit će Real Madrid i prijeći u Milan za 60 milijuna eura odštete te godišnju plaću od 7,5 milijuna eura, pišu španjolski mediji. Morata se tako vraća u Italiju gdje je već igrao na posudbi u Juventusu. Iako su za njega interes pokazali i Manchester United te Chelsea, Španjlac nije više želio čekati te je prihvatio ponudu milanskog kluba. U Milanu će ga dočekati i hrvatski veznjak Mario Pašalić. A francuski nogometni prvak Monaco angažirao je 20-godišnjeg belgijskog veznjaka Yourija Tielemansa s kojim je potpisao ugovor na pet godina.  Tielemans je ove sezone postigao 16 pogodaka u 49 nastupa za Anderlecht i tako pomogao najtrofejnijem belgijskom klubu osvojiti 34. naslov državnog prvaka, dok je u Europskoj ligi klub iz Bruxellesa stigao do četvrtfinala gdje je izgubio od budućeg pobjednika Manchester Uniteda. Iz Monaca su objavili kako su za Tielmansa platili 25 milijuna eura odštete. "Učinit ću sve da napredujem u ovoj momčadi i opravdam ukazano mi povjerenje", kazao je Tielmans koji je dosada sakupio i tri nastupa za belgijsku reprezentaciju. "Youri je proglašen za najboljeg igrača belgijske lige. Pratili su ga mnogi veliki klubovi, ali on je izabrao Monaco. Jako smo zadovoljni jer to pokazuje kako je naš projekt postao vrlo atraktivan. Dovođenje Tielmansa je u skladu s našom strategijom angažiranja mladih talentiranih igrača", izjavio je dopredsjednik Monaca Vadim Vasiljev.