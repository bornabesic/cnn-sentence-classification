Kada smo sjeli za stol, proslavljeni hrvatski vaterpolski reprezentativac Joško Kreković, danas trener mlađih kategorija u Mornar Brodospasu i izbornik reprezentacije igrača do 18 godina, odmah je, onako s nogu, izdvojio ime koje je obilježilo sezonu. – Marko Bijač je taj, on je broj jedan. Nosio je igru reprezentacije, kada je zamijenio Josipa Pavića na Olimpijskim igrama, pokazao je da spada u svjetski vrh. A o učinku u Jugu suvišno je trošiti riječi, taj dečko je nesavladiv, bio je najbolji igrač Lige prvaka – objašnjava Kreković. Zanimljivo, Bijač, premda Jugovo dijete, stasavao je u Mornaru, a trenirao ga je baš Kreković. – Ja sam ga trenirao dvije godine, ali prepoznao ga je Renco Posinković (još jedan proslavljeni as hrvatskog vaterpola – nap. a.). Tada je Bijač bio mlad i perspektivan vratar, sa statusom Jugova trećeg golmana, pa je na Rencovu sugestiju došao k nama na posudbu. Već pri prvim susretima s njim vidio sam da je iznimno okretan u vodi, ali ono što je najvažnije, vidjelo se da ima “glavu”, da razmišlja na pravi način – prisjetio se Joško Kreković. Prezadovoljan je sezonom hrvatskog vaterpola u kojoj je Jug dominirao na klupskoj razini, a reprezentacija osvojila srebro na OI. Usto, reprezentacija igrača do 18 godina koju je uz asistenciju svog stalnog partnera i prijatelja Renca Posinkovića vodio Kreković, u Podgorici je osvojila prvenstvo svijeta. – To olimpijsko srebro seniorske vrste velik je uspjeh jer teško je stalno biti u svjetskom i europskom vrhu. A u klupskom vaterpolu oduševio me Jug osvajanjem pet trofeja u sezoni što je zbilja fantastičan doseg. A ovi moji klinci? Super su, stvarno su super, teško je reći da će svi postati i seniorski reprezentativci, ali nema dvojbi da za hrvatski vaterpolo ne moramo strahovati. Mi imamo niz top igrača koji imaju između 18 i 20 godina, koji će sigurno nastaviti ostvarivati uspjehe na koje je vaterpolo naviknuo hrvatsku javnost – kaže Kreković. Na njegovoj su listi najboljih iza Bijača ljevoruki Maro Joković i sidraš Luka Lončar. – Nevjerojatan je taj Jokovićev doprinos, kako u klubu tako u reprezentaciji. Pravi je kada je najpotrebnije. A Lončar je nastavio tradiciju hrvatskih super igrača na poziciji sidraša. Premda, drukčiji je od onih gromada koje smo imali prije, spretniji je s loptom, zna zabiti pogodak – napomenuo je Kreković na čijem su se popisu najboljih još našli Sukno, Garcia, Bušlje i Pavić.