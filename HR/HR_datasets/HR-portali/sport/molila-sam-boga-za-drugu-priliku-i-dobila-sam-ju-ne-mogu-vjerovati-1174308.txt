Hrvatska tenisačica Petra Martić je u nedjelju stigla do šeste uzastopne pobjede na terenima Roland Garrosa, u fantastičnom je nastupu u 3. kolu za svega 49 minuta srušila 19. tenisačicu svijeta, Latvijku Anastasiju Sevastovu, prepustivši joj tek dva gema.  "Zaista je teško vjerovati da sjedim pred novinarima i čekam nastup u drugom tjednu turnira. Kad sam došla u Pariz igrati kvalifikacije, imala sam 'flashback' iz 2012. godine, kad sam igrala svoj najbolji tenis i upravo na Roland Garrosu stigla prvi put do osmine finala. Zaista se za mene sve dogodilo jako brzo", rekla je Martić nakon meča.  "Zbog ozljede leđa gotovo deset mjeseci nisam igrala, a u svega dva mjeseca od povratka na svom prvom nastupu na Grand Slamu napravila sam fantastičan rezultat. U jednom sam trenutku zbog svih tih zdravstvenih problema razmišljala hoću li više ikad igrati tenis, molila sam Boga da mi dala drugu priliku za povratak. I došla je. U čemu je tajna? Možda u drugačijem pristupu - i dalje uoči meča osjećam nervozu, no nema steresa, uživam na terenu", dodala je i nakratko se osvrnula na pobjedu protiv Sevastove.  "Ona je u prethodna dva susreta izgubila tek nekoliko gemova i djelovala je jako dobro na terenu. Ja sam znala da joj moja igra neće odgovarati, a kako je meč odmicao igrala sam sve bolje i bolje", kazala je hrvatska tenisačica koju već sutra čeka novi susret i to protiv šeste tenisačice sviejta Ukrajinke Eline Svitoline i borba za četvrtfinale.   "Da, nema velikog slavlja, moj tim i ja ćemo u skladu s tradicijom nakon svake pobjede popiti čašu crnog vina, a onda se koncentirarati za sljedeći susret", dodala je.  "Pritisak je na njoj, vjerojatno su sve na ovom turniru mislile da će me razbiti na terenu, no to se baš i nije dogodilo. Neopterećena sam i jako opasna za sve. Jednom sam igrala protiv Svitoline i to prije tri godine, ne sjećam se tog meča, no moj tim će me sigurno dobro pripremiti za taj dvoboj. U svakom slučaju, Svitolina će se morati dobro namučiti kako bi me pobijedila", rekla je Martić, koja je zadnjom pobjedom napravila novi velik skok na WTA listi - nastup u Parizu otvorila je kao 290., a prolazom u osminu finala već je 126. tenisačica na svijetu.