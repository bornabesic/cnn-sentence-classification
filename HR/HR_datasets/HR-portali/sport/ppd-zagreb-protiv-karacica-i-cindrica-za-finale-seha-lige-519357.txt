PPD Zagreb ipak neće igrati finale SEHA lige. Ponavlja se isti scenarij kao i lani, zaustavio ih je Vardar i pobijedio rezultatom 36-28.  Od samog početka Zagrebaši nisu mogli uhvatiti ritam s Makedoncima. Momčad Raula Gonzalesa bila je superiornija i bolja u svim aspektima igre. Hrvatska kolonija iz Skopja, trojka Čupić-Karačić-Cindrić bila je posebno motivirana protiv 'svojih'. Kombinirano su Zagrebu 'uvalili' 15 golova, od čega samo Čupić osam.  Goluža, tako, nije imao dobar debi na klupi Zagreba. Na samom početku Golužini igrači prodali su Makedoncima pet lopti, gdje je Vardar do 10. minute poveo 6-2. Do kraja poluvremena 'Plinari' su primili 19 golova, što je ipak malo previše. Probao je pri kraju susreta Goluža i s 5-1 obranom sa starijim Valčićem na čelu, ali ništa nije moglo zaustaviti furiozni makedonski napad. Približio se Zagreb u drugom poluvremenu na pet razlike, ali nije ostalo dovoljno snage za stizanje manje razlike, a kamoli preokreta. Čudi činjenica da Zagreb nije mogao iskorisiti jako loš dan golmana Vardara. Tri golmana u redovima skopskog kluba skupila su svega par obrana u 60 minuta, dok je Stevanović s druge strane bio nešto raspoloženiji.  Na Zagrebovoj strani najbolji strijelac bio je standardno Zlatko Horvat s istim brojem golova kao i njegov, možda i bivši, suigrač iz reprezentacije Ivan Čupić (8). Zagreb će tako morati pričekati drugo polufinale između domaćina Meshkova i jakog Veszprema da vidi s kojim će klubom odmjeriti snage u utakmici za treće mjesto.  