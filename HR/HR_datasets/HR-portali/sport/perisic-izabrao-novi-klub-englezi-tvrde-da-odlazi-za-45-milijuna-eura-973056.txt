Foto: Getty Images/Guliver Image PREMA pisanju talijanskih medija, Ivan Perišić već je odabrao svoj novi klub uoči početka ljetnog prijelaznog roka.   Čini se da su Jose Mourinho i Manchester United uspjeli nagovoriti hrvatskog reprezentativca na dolazak na Old Trafford. Talijani pišu da su se klubovi dogovorili oko odštete od 45 milijuna eura. Perišić je navodno odbio ponudu PSG-a.   Perišić je u Milano stigao prije dvije godine za gotovo 20 milijuna eura, a ove sezone je bio jedan od najvažnijih igrača Intera. U 41 nastupu upisao je 10 pogodaka i 10 asistencija.   O interesu Manchestera pisalo se mjesecima, a transfer je bio samo pitanje vremena nakon što se Jose Mourinho pojavio u Zagrebu prije tri mjeseca, zajedno s Predragom Mijatovićem kako bi, sumnjalo se tada, započeo pregovore o Perišićevoj budućnosti. Talijani tvrde da je upravo Mourinho uvjerio Perišića da je dres Manchestera pravi izbor.   Perišić bi tako mogao naći mjesto uz najskupljeg nogometaša svijeta Pogbu, velikog Zlatana Ibrahimovića (ako se oporavi), a i neka nova imena koja se najavljuju proteklih tjedana. Manchester pokušava dovesti i zvijezdu Real Madrida Jamesa Rodrigueza i prvo ime madridskog Atletica Antoinea Griezmanna.