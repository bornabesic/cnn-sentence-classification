CHELSEA je sinoć na Stamford Bridgeu svladao Watford 4:3 i  pred svojim navijačima proslavio naslov koji je osigurao u prošlom kolu. Antonija Contea navijači su pred susret dočekali ovacijama. Obožavaju Talijana koji je preporodio klub i odveo ga do naslova nakon očajne protekle sezone. Conte je jučer i službeno objavio da ostaje u Londonu. Cijele sezone držao je na ledu Romana Abramoviča, a na stolu brutalnu ponudu Intera od 15 milijuna eura godišnje uz neograničen budžet za pojačanja. Međutim, nije sve u lovi. Conte je razmišljao o povratku u Italiju zbog svoje obitelji. S Elisabettom Muscarello u braku je od 2013. godine. Prelijepa gospođa ne dolazi često na utakmice, ali velika je podrška Conteu koji s njom slavi najveće uspjehe, ali i prolazi teške trenutke u karijeri. Posebnu zahvalu od supruga dobila je nakon afere namještanja utakmica koja je 2011. potresla talijanski nogomet. Conte je četiri mjeseca isključen iz nogometa jer je znao da će dvije utakmice Serie B, dok je bio trener Siene, biti namještene, a nije reagirao.  "Imam sjajne žene na svojoj strani", rekao je Conte nakon skandala i povratka nogometu. S Elisabettom je prije vjenčanja bio u vezi 15 godina i imaju kćer Vittoriju. Dok je vodio Italiju na Euru u Francuskoj 2016. godine energični Conte upisao je jednu od najvećih pobjeda. Italija je svladala aktualne prvake Španjolce, a izbornik se potpuno otkačio nakon drugog pogotka. U ludoj proslavi popeo se na klupu i razveselio fotoreportere. Kasnije je priznao da je pokušavao locirati svoju suprugu na tribinama kako bi zajedno proslavili.