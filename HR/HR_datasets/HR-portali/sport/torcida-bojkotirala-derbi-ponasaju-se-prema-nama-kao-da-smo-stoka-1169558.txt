Na Rujevicu je došlo tek desetak Hajdukovih navijača koji su izvjesili transparent: „Ovo nije zbog tebe, ti nikad nisi sam. Ovo je zbog njih, ovo je zbog nas.“. Splitski navijači na taj su način prosvjedovali zbog tretmana na prošlim utakmicama u Rijeci kad su ulazili tek na poluvremenu u kavez. Torcida je odlučila bojkotirati Jadranski derbi 33. kola Prve HNL u kojem je Rijeka pobijedila Hajduk sa 2:0.  Hajdukovi navijači bili su nezadovoljni i s brojem ulaznica koje im je osigurao domaćin. Prema pravilniku Uefe i HNS-a, gostujući navijači mogu dobiti pet posto od ukupnog kapaciteta stadiona što je na Rujevici - 300 ulaznica. "Ponašaju se prema nama kao prema stoci i onda se čude našim reakcijama prema njima na Poljudu. Nogometni klub Rijeka može nastaviti ignorirati ovaj problem koji ima s gostujućom tribinom, ali onda i navijači Hajduka mogu birati umjesto dolaska na Rujevicu utakmicu mogu gledati negdje u Rijeci. Nama nije problem idući put doći s par tisuća navijača na Korzo, a što će se onda dogoditi - to nije naša odgovornost", izjavio je glasnogovornik Torcide Damir Gruić za Dalmatinski portal. Na prvoj utakmici ove sezone između nogometaša Rijeke i Hajduka Torcida je na Rujevicu došla u "zatvorskim odijelima", upozoravajući na sigurnosni rizik tribine koja je zatvorena ogradom sa svih strana. 