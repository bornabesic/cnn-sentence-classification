Zanimljiv je bio nogometni put Mate Maleša. Rođen je u Šibeniku pa ga je kao perspektivnog kupio Hajduk, ali za prvu momčad nikad nije zaigrao. Pa je došao u Dinamo, ali u Prvoj HNL odigrao je za plave samo dvije utakmice, odnosno 93 minute. Onda je malo “šetao” između Dinama i Lokomotive, pa malo bio u Zagrebu. No onda se ustalio u lokosima, a prije tri godine otišao je u Rijeku i sad joj je kapetan. Dinamo će biti dobar Od klubova u kojima je igrao upravo je za Rijeku upisao najviše nastupa, više nego za Lokomotivu koju je u utorak izbacio u četvrtfinalu kupa svojim pogotkom za 1:0, a onda se od njega lopta nesretno odbila u riječku mrežu, ali bez posljedica jer momčad Matjaža Keka po velikoj je hladnoći slavila ulazak u polufinale s 3:1. – Stvarno je bilo hladno, bilo se teško zagrijati, ali kad to uspiješ, onda nije bilo loše, vjerojatno je ljudima na tribinama bilo puno hladnije – uz smiješak je kazao kapetan Rijeke. Miran prolazak preko Lokomotive donio je potreban mir, očuvao veliku dozu samopouzdanja uoči derbija s Dinamom koji je na rasporedu u subotu. – Bilo nam je važno riješiti kup, to smo riješili i sad se idemo spremati za Dinamo. Samopouzdanja imamo, igramo cijelu sezonu jako dobro. No znamo da će u subotu biti jako teško. Dinamo je prava momčad i doista ih uvažavam. No ove sezone plavi ne igraju baš dobro. – Možda jesu u početku malo lošije krenuli, ali vidimo da se i oni dižu u formi i sigurno će u subotu izgledati dobro. No mi moramo misliti prvo na sebe, biti disciplinirani i koncentrirani te pokušati pobijediti, kao što nam je cilj bio i u svakoj dosadašnjoj utakmici – rekao nam je kapetan riječke momčadi. Rijeka se dosad u Maksimiru nije baš nauživala uspjeha i bodova, ni Kek, koliko god da je uspješan, u Maksimiru se nije najbolje provodio. – Ne gledam previše na ono što je bilo, ovo je nova sezona, nova utakmica. Uostalom, nije Rijeka dosad bila uspješna protiv Dinama ni kod kuće, a ove smo im sezone zabili pet komada. Mi ćemo napraviti sve što možemo napraviti. I Rijeka se stalno sudara s velikom fluktuacijom igrača, i uoči ove sezone puno je standardnih igrača otišlo, a Rijeka je bolja nego ikad prije. Kakav čarobni štapić ima Matjaž Kek? – Imamo stvarno odličnog trenera, sve drži pod kontrolom. Igrači ga slušaju. Držim da imamo jako inteligentne igrače koji onda na terenu znaju ispuniti ono što trener od njih traži. I kad se sve to zbroji, onda dođe i rezultat kakav smo dosad ostvarili. S druge strane, u dresu Dinama, bit će Mario Šitum. Oženili ste se njegovom sestrom, hoće li biti popusta na terenu za šogora? – Nema nikakve poštede. Mario je moj šogor i stvarno je divan čovjek, ali ovo je nogomet i na terenu nema popusta ni za koga, pa tako ni za njega. Mario je sad zadovoljan Šitum nam je rekao da je bilo nekih kontakata s Rijekom, da ga je momčad s Rujevice željela ovog ljeta kad mu je istekla posudba u talijanskoj Speziji, da ste ga i vi željeli dovesti u redove svoje momčadi. – Istina, bilo je nekih priča oko toga, pregovora u začecima, ali na kraju je on završio u Dinamu. Drago mi je što je on sad zadovoljan. Bit će nezgodno vašoj supruzi u derbiju. S jedne je strane suprug, a s druge brat, ona je iz Zagreba, za koga će navijati, za vas ili za Marija? – Ha-ha, mislim da će ipak za mene. Ipak ja kući donosim plaću i premije – uz smiješak je kazao dobro raspoloženi Mate Maleš. I ima razloga za dobro raspoloženje, Rijeka je u polufinalu kupa, stiže na veliki maksimirski derbi sa šest bodova prednosti, igra dobro i ovisi samo o sebi. Doduše, dosad su znali “skinuti gaće” već na Gornjem Jelenju, no čini se da je današnja Rijeka ipak kuražnija i da će to u subotu biti velika bitka, možda i odlučujuća za naslov. Bradarić: Ne trebaju nam velike riječi Mate Maleš i Filip Bradarić daju ton igri Rijeke, Maleš više u destrukciji (iako je protiv Lokomotive zabio krasan gol), Bradarić u kreaciji. I protiv lokosa su igrali odlično, ušli u polufinale kupa. I tako ispisali lijepu najavu za derbi s Dinamom. – Je to lijepa najava, ali mi smo se doista dosad koncentrirali samo na kup s Lokomotivom, znali smo koliko nam je važno ući u polufinale kupa. Sad imamo dovoljno vremena da se pripremimo za Dinamo. Doći ćemo maksimalno spremni, ako treba i ‘potući’ ćemo se jer bodove nećemo ostaviti – veli Bradarić čija Rijeka sad ima veliku priliku napraviti veliku razliku. – Puno toga se smiješi, ali ne trebaju nam sad nekakve velike najave, bombastične izjave. Trebamo, kao i dosad, ostati ponizni i doći u Maksimir da bismo pokazali zašto smo prvi na tablici - kazao je Filip Bradarić. 