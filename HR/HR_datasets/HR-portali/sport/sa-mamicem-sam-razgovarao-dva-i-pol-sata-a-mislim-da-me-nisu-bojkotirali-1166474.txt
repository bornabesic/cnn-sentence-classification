Visio je o koncu, nakon poraza od Hajduka, pa onda i debakla u Koprivnici čelnici Dinama u svojim su izjavama jasno rekli da se nešto mora promijeniti, da dalje ovako više ne može. A tko tada plaća ceh? Naravno, trener. I Ivajlo Petev bio je blizu ‘ispisnice’. No onda su prespavali, razgovarali s Petevom i odlučili da ostaje. Kako je sam trener proživio ovo i za njega turbulentno razdoblje? – Naravno da nisam bio dobro, ali događaju se takve turbulencije u sportu, moraš skupiti snagu i pokazati karakter da prijeđeš preko toga. Nije mi to prvi put, nije ni zadnji. Moramo naći snagu i samopouzdanje da krenemo dalje – kazao nam je Petev. Dinamo je na pripremama igrao dobro, a onda u prvenstvu ni blizu tome, kako biste to objasnili? – Istina je da izgledamo potpuno drukčije. Najviše mi smeta što smo protiv Osijeka odigrali najbolju utakmicu, a onda nakon toga u 12 dana pali u krizu koja je meni nevjerojatna. U tih 12 dana srušili smo puno napravljenoga u zadnjih sedam mjeseci. Kapetan zadnji napušta brod Što ste rekli igračima nakon Hajduka i Slavena? – Razgovarali smo puno, ali ono što je važno – svi moramo ginuti, svatko mora dati ono što može, to je jedina formula. Moraš željeti pobijediti, pokazati da si najbolji, pokazati svoj potencijal. I od toga moramo krenuti. Znate da vam se spremao otkaz, čime ste uvjerili ljude u Dinamu da vam ga ipak ne uruče? – Neću vam otkriti naše razgovore. Mogu reći da vjerujem u naše dečke, ali moramo promijeniti ponašanje, pristup. Što vam je rekao Zdravko Mamić? – Razgovarali smo oko dva i pol sata o svemu, ali to će ostati među nama. Hoćete li mijenjati nešto u svom radu, odabiru momčadi, nekoga potjerati, što ne bi možda bilo loše jer bi se onda ostali trgnuli? – O da, bit će promjena. Odsad će igrati igrači koji pokažu želju, koji će gristi na treningu i na utakmicama. Uopće me više ne zanima kako se tko zove ni bilo što drugo. I tako će biti već od današnje utakmice s Cibalijom. Do kraja je ostalo šest kola prvenstva i finale kupa, veselite li se tim utakmicama ili ih se bojite, da ne potonete još dublje? – Nimalo se ne bojim, znam što moji igrači mogu. Da to ne znam, možda bih se bojao, sad samo treba naći pravi put za povratak. Siguran sam da će se promijeniti. Kad momčad u Koprivnici ne napravi nijedan prekršaj u poluvremenu, pomislite li da su vas igrači bojkotirali? – Ne mislim tako, ali sigurno da statistika govori da se na ovakav način igranja ne može pobijediti. Je li dolazak Sammira nešto poremetio u važnoj koncepciji, ideji? – Ne želim govoriti o pojedinim igračima. Žao mi je što smo u 12 dana sve prosuli, a ja sam očekivao da ćemo biti sve bolji pa smo očito negdje pogriješili. O mogućem otkazu smo razgovarali, no jeste li vi nakon tih poraza pomislili dati ostavku? – Nisam, vjerujem svojim igračima iako je istina da sam bio jako razočaran nakon ova dva poraza, no najlakše je da kapetan prvi ode s broda, a to nije u redu – kazao je Petev. Planirate li voditi Dinamo i u sljedećoj sezoni? – Naravno da planiram. Reći su vam ovo – dao sam otkaz i ostavio bugarsku reprezentaciju, a voditi reprezentaciju svoje zemlje najveća je stvar, k tome sam sam platio, dao svoj novac da bi me savez oslobodio, samo da bih došao u Dinamo. Zbog čega? Pa zato što želim ovdje uspjeti. Promjene već danas Je li sad cilj osvajanje kupa? – Prvi je cilj da se vratimo na put na kojem smo bili, uspijemo li, imat ćemo i rezultate kakve želimo. Još niste doveli nijednog svog igrača, hoćete li na ljeto? – Nije to sad tema, koncentracija je sad na ovu momčad, a za pojačanja ima puno vremena. Dakle, promjene možemo očekivati već danas? – Naravno, nije upitno da ću dati sve od sebe, a bit će i promjena, imamo 25 igrača, koji se budu trudili – ti će igrati, pokazati da mogu, znaju i da hoće. Znam da su izgledali nemotivirano i to me čudi jer ne možeš se boriti za naslov, a onda tako izgledati na terenu. Ako nemaš želju da odradiš svoj posao, onda ispadne ono što ste vidjeli. Da, imam način da to promijenim – ustvrdio je Petev. PAROVI 31. KOLA: Dinamo - Cibalia subota, 15 sati Rijeka - Inter subota, 19 Istra - Hajduk nedjelja, 15 Split - Slaven Belupo nedjelja, 19 Osijek - Lokomotiva ponedjeljak, 18 