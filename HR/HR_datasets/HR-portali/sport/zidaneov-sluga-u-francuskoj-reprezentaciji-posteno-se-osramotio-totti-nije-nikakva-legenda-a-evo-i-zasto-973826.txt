Foto: Guliver Image/Getty Images I DOK se nogometni svijet i dalje oprašta od legendarnog Il Capitana, jedan intervju čiji je sadržaj usmjeren na bacanje sjene na ostavštinu Francesca Tottija izazvao je skandal, i to ne samo u Italiji.  Bivši francuski reprezentativac i osvajač svjetskog (1998.) i europskog (2000.) zlata Christophe Dugarry u jednom je razgovoru kazao kako smatra da Totti ni izbliza nije toliko velik igrač kao što se potencira, a još manje nogometna legenda - zato što u karijeri nije osvojio dovoljno trofeja. ''Ne mogu nikako smatrati Tottija legendom. Da je bio toliko velik igrač, onda sigurno ne bi s Romom osvojio samo jedan naslov. Da bi bio legenda moraš osvojiti puno više trofeja nego što ih je Totti osvojio'', rekao je Francuz za RMC, pa je dodao: ''Naravno, Totti je odličan nogometaš, to nitko ne spori. Njegova priča je romantična, no unatoč činjenici da je u karijeri zabio puno golova, ne mogu ga svrstati među najveće. Osvojio je naslov svjetskog prvaka, to je točno, no nije bio među glavnim protagonistima jer nije igrao previše. Rekao bih da nikad nije bio kompletan igrač. Sad, je li to zato što nikad nije htio otići iz Rome ili zato što nikad nije dobio pravu ponudu?'' zapitao se čovjek kojeg je nedavno Patrice Evra u TV intervjuu kojem je dao bivšem reprezentativnom kolegi, a danas stručnom analitičaru SFR-a Williamu Gallasu, pošteno izgadio.  Još od 1998., kad je Francuska osvojila naslov svjetskog prvaka, mnogi stručnjaci su tvrdili da Christophe Dugarry nije zaslužio mjesto u momčadi koja je najprije osvojila svjetski, a odmah potom i europski naslov. Tada se tvrdilo da je Dugarry favoriziran jer je imao odličan odnos sa Zidaneom, s kojim je igrao u Bordeauxu, s kojim su došli 1996. došli do finala kupa Uefe. Nakon zajedničke avanture u Bordeauxu, Zizou i Dugarry otišli su svatko na svoju stranu. Francuski Alžirac u međuvremenu je postao jedan od najvećih svih vremena, ali ni Christophe se ne može potužiti da je imao lošu karijeru. Milan, Barcelona i Marseille samo su neki od klubova za koje je igrao dok 2005. u Kataru nije konačno okončao karijeru. Nedavno se Dugarry, inače stručni TV komentator, nekoliko puta negativno intoniranim komentarima obrušio se na Evru, kojeg kritizira od prvog dana otkako se ovaj u siječnju vratio u Francusku. Evra nije zaboravio što je Dugarry pričao o njemu i razgovor s Gallasom iskoristio je za obračun s bivšim francuskim napadačem.  "Brat mi je rekao: 'Moraš se pobrinuti za Duariga. On radi s tobom, taj Duarig, znaš o kome govorim, ali nemoj mu izgovoriti ime", rekao je Evra, pa prstom usmjerio prema kameri dodao:"Shvatit ćete..." Gallas se cijelo vrijeme pravio da nema pojma o kome Evra priča, tko je taj stanoviti Duarig, no Evra u nastavku razgovora nije ostavio ni tračak sumnje o kome se zapravo radi. "Ako Duarig ima problem sa mnom, neka dođe u Marseille. Razgovarat ćemo, bez brige. Poštujem ga, svjetski je i europski prvak, ali mislim da je jedina osoba na svijetu koja točno zna koliko Zidane ima stidnih dlačica na obiteljskom nakitu.'' Također, bilo bi zanimljivo pitati Dugarryja na što je točno mislio kad je rekao da Totti nije bio jedan od heroja svjetske krune Azzura u Njemačkoj 2006., jer kako je rekao, ''nije dovoljno igrao''. Totti je odigrao na tom turniru svih sedam utakmica, zabio je ključni gol protiv Australije u osmini finala kad je Italija bez isključenog Materazzija opasno živjela, oduševljavao je svojim asistencijama, a na koncu, bio je izabran u idealnu momčad Mundijala.