Bilo je to u drugoj polovici 80-ih godina prošlog stoljeća, Robert Prosinečki otišao je u Crvenu zvezdu, a Ćiro Blažević ispalio: “Ako on postane veliki igrač, pojest ću svoju trenersku diplomu.” Sve je ostalo povijest. A baš tih godina zadarskim zaleđem počeo je trčkarati dječačić po imenu Luka Modrić. Prije nekoliko godina i on je, baš poput Velikog Žutog, doživljavao sličnu situaciju. Jose Mourinho želio ga je dovesti u Real, ali predsjednik kluba Florentino Perez nije bio toliko oduševljen tom idejom, inzistirao je da se dovede David Silva, uvjeren da Hrvat neće donijeti novu dimenziju. S obzirom na to da tada još nije bio ni planetarno poznat, Luka mu se nije uklapao u priču novih Galácticosa. Srećom za sve nas, ali i za njega, Mourinho je bio ustrajan i Luka je nekoliko dana poslije tehnicirao na legendarnom Santiago Bernabeuu. A sve nakon toga prava je filmska priča zbog koje bi i čelnik Reala morao pojesti svoju diplomu! Hrvatski maestro u ovih je pet godina koje je proveo u najvećem klubu na svijetu osvojio sve trofeje koje je mogao, a svojim je pristupom, pobjedničkim mentalitetom i ponašanjem osvojio srca navijača, suigrača, trenera i svjetskih medija. Lukita, kako ga zovu na Pirinejima, u subotu navečer ušao je u hrvatsku povijest, ispisao najljepše stranice. U doba kad nas sve u ovoj napaćenoj zemlji zamara politika, kada svi imamo egzistencijalnih problema i krpamo kraj s krajem, Luka nam dođe poput oaze u pustinji. Kada naš virtuoz izađe na teren, tih 90 minuta zaboravimo na sve probleme i barem nakratko budemo sretni. On je postao naš brend, prepoznatljiv u cijelom svijetu i drži nas uz bok velikima pa radosno šaljemo poruku: Ponosan sam što sam Hrvat. I što više reći o tom nogometašu, kada je sve već ispisano. Možda samo povući paralelu s izjavom poznatog američkog košarkaškog trenera Johna Woodena: “Sposobnost te može dovesti na vrh, ali na njemu te može zadržati samo karakter.” A Luka je upravo to, igračina s pobjedničkim karakterom. I kapetan Reala Sergio Ramos jednom je rekao: “Kad Modrić priča, njega se sluša.” Kada to uspiješ postići u tako velikom klubu, znači da si uspio. I zato, majstore, naklon do poda.