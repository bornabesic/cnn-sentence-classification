Ruska tenisačica Marija Šarapova ponovno je u središtu pozornosi teniskog svijeta. Nakon što je odradila suspenziju zbog dopinga i vratila se na terene, Ruskinja je na udaru kritika suigračica koji ju nazivaju varalicom. Da za nju stvar bude gora, i organizatori Roland Garrosa slično razmišljaju pa su joj uskratili pozivnicu za taj Grand Slam. Šarapova je ovoga tjedna nastupala u Rimu, a tamo ju je u drugom kolu izbacila Hrvatica Mirjana Lučić-Baroni. Nakon 1:1 u setovima, Ruskinja je u trećem predala meč zbog ozljede butnog mišića. Uz to, Hrvatica je i žestoko kritizirala Šarapovu. Točnije, nadovezala se na riječi Kristine Mladenović koja je jedna od najžešćih kritičarki tenisačice koja se dopingirala. - I treba biti kritičan prema njoj. Svatko tko nije koristio doping protivi se ovome, to je najnormalnije. Ne zamaram se tim stvarima jer znam kako svijet funkcionira i ovo sa Šarapovom je najbolji dokaz, rekla je Lučić-Baroni pa dodala: - Novac i sve oko njega govore za sebe. Možda bi trebali dati pozivnicu Lanceu Armstrongu. Osvojio je nekoliko puta Tour de France. Kakva je razlika između njega i Šarapove? Za mene razlika ne postoji, rezolutna je bila je Mirjana Lučić-Baroni. Inače, pred hrvatskom tenisačicom sutra je dvoboj osmine finala protiv Estonske Anett Kontaveit. 