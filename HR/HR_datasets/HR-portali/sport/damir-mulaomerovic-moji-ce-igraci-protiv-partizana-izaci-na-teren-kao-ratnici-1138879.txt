Uoči derbija protiv beogradskog Partizana u 16. kolu košarkaške ABA lige, trener Cibone Damir Mulaomerović je kazao kako vjeruje da su njegovi igrači zaboravili na težak poraz od Mornara (57-92), te da će u petak izaći na teren kao pravi ratnici. - Trebamo što prije zaboraviti utakmicu u Baru i ovo što se događalo u klubu, te probati odigrati najbolje što možemo i pobijediti Partizan. Neće biti lako, ali vjerujem u svoje momke i nadam se da se više neće ponoviti utakmica kao protiv Mornara, te da ćemo već sutra izaći na teren kao pravi ratnici - izjavio je Mulaomerović. Nakon 15 kola ABA lige vodi Crvena zvezda sa omjerom 15-0, drugi je Partizan sa 12-3, dok Cibona, Cedevita i Budućnost imaju omjer 10-5. “Susreti protiv Partizana uvijek su bili derbiji i utakmice velikog naboja. Radi se o ekipi koja ima širinu i kvalitetu. U prvoj utakmici, početkom listopada, presudio nam je američki bek William Hatcher (ubacio je 25 koševa). Morat ćemo zaustaviti njega, Ratkovicu, Andrića, a također trebamo paziti na Lukovića i druge visoke igrače koji bi nam mogli raditi probleme sada kada više nema Žižića", dodao je Mulaomerović.  Na novinarski upit da li je na težak poraz od Mornara utjecao neočekivani potez kluba koji je prodao svog najboljeg igrača centra Antu Žižića turskoj Darušafaki, odgovorio je branič "cibosa" Nebojša Joksimović: - To je donekle utjecalo, ali nismo smjeli dozvoliti da se to toliko odrazi na našu igru. Ove sezone smo već igrali nekoliko utakmica bez Žižića i tada smo reagirali puno bolje negoli protiv Mornara u Baru. Svjesni smo kakva je ekipa Partizan, u napadu imaju veliku širinu te u prosjeku postižu preko 85 poena po susretu, i zato ćemo morati biti jako dobri u obrani.  Utakmica protiv Partizana na rasporedu je u petak, 30. prosinca, u 19 sati u KC Dražen Petrović. 