Kockice momčadi se polako slažu, a jedno mjesto u obrani ostalo je rezervirano za talijanskog reprezentativca koji je prošle sezone debitirao u dresu Medveščaka, Thomasa Larkina. „Thomasov ostanak daje širinu našoj obrani i znamo da će pri svakom izlasku na led svojom igrom na tijelo protivniku otežati situaciju. Svaki puta igra sa strašću i intenzitetom, i točno znamo što od njega dobivamo. Ima odličan karakter i vjerujemo da će se nastaviti razvijati kao igrač“, izjavio je Aaron Fox, sportski direktor Medveščaka. Larkin je kroz 34 utakmice KHL-a prošle sezone upisao pet bodova (2 gola i 3 asistencije) te je pokazao da se može nositi sa zahtjevima lige. Njegova predanost i konstantno zalaganje nikada nisu dovedeni u pitanje, a on se nije bojao napraviti što je potrebno za dobrobit momčadi. Kroz projekt Medine potrage saznali smo da Thomas tečno govori engleski, talijanski i francuski, a dovoljno dobro i španjolski. Njegov najdraži film je 'Tropic Thunder'.