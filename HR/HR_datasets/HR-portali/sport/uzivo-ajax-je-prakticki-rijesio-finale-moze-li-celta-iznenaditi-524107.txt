Sinoć smo saznali tko će igrati u finalu Lige prvaka, a danas smo otkrili i tko će zaigrati u finalu drugog najvažnijeg europskog natjecanja. Manchester United i Ajax će po prvi put zaigrati u finalu nekog natjecanja, u finalu Europske lige 24. svibnja. Manchester United je na mišiće izbacio Celtu Vigo, koja je pokazala da može igrati s velikanom kao što je United. Doduše, mora se priznati da je večerašnji performans Mourinhove momčadi bio debelo ispod očekivanja. 'Crveni vragovi' stigli su do prednosti u 17. minuti i nakon toga su se ugasili. Još su nešto i odigrali u prvom poluvremenu, ali drugo je bilo klasično čuvanje rezultata i mučenje lopte 45. minuta. Celta je imala svoje prilike i mogla je napakostiti engleskom velikanu. No, nije uspjela zabiti iz stvorenih prilika sve do 85. minute kada je Roncaglia zatresao mrežu Romera. Tu se najviše misli na Guidettija, koji je imao nekoliko sjajnih prilika. Ona u 96. minuti mogla je zalediti 'teatar snova'. Na kraju se može reći da nam je najviše uzbuđenja donijela tučnjava igrača u 88. minuti kada je Bailly udario Guidettija da bi Roncaglia udario Pogbu. Obojica su dobila izravni crveni karton i morali su na prijevremeno tuširanje. A prava drama odvijala se u Lyonu. Ajax je u Francusku doputovao s ugodnom prednošću od 4-1. Kada je u 27. minuti stigao do prednosti preko svojeg dragulja Kaspera Dolberga činilo se da je priča gotova. No, Alexandre Lacazette vratio je nadu francuskom velikanu golom iz penala u 45. i golom iz igre samo nekoliko trenutaka kasnije. Strah i panika uvukla se u redove nizozemskog velikana nakon što je džoker s klupe Ghezzal zabio u 81. minuti samo četiri minute nakon što je ušao u igru. I onda je krenula borba za goli život. Viregever je u 84. minuti dobio drugi žuti karton pa je Ajax dobrih 10 minuta igrao s igračem manje. Lyon na kraju nije uspio naplatiti nesmotrenost Ajaxove obrane i zabiti gol koji bi mu osigurao produžetke. Završilo je 3-1. Manchester United i Ajax tako će po prvi put igrati finale nekog natjecanja, a igrat će svoj ukupno peti natjecateljski dvoboj. Prva dva igrali su 1976. godine u sklopu Kupa Uefe kada je United prošao dalje ukupnim rezultatom 2-1. Posljednji put igrali su u sklopu Europske lige 2012. godine kada je ponovo dalje prošao United, ovaj put ukupnim rezultatom 3-2. Finale Europske lige igrat će se 24. svibnja u Stockholmu. 