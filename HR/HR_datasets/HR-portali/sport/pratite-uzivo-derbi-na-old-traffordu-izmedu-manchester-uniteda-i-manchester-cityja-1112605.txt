Manchester City je u dvoboju 4. kola engleske Premier lige slavio (2:1) kod gradskog rivala - Manchester Uniteda. Josep Guardiola tako je skinuo još jedan "skalp" Joseu Mourinhu, kojeg je nerijetko pobjeđivao i u španjolskom prvenstvu (ogledima Barcelone i Real Madrida), piše Goal. Bila je to vrlo zanimljiva, atraktiva i otvorena utakmica, a igrači obje momčadi nogometne su zaljubljenike oduševili visokim tempom kroz svih 90 minuta. Na Old Traffordu se igrao čudesan nogomet; gledatelji su mogli uživati u tri pogotka, poništenim golovima, vratnicama, odličnim obranama, ponekim "tunelom". Manchester City je bio bolja momčad u prvom dijelu, gosti su pogocima De Bruynea i Iheanacha stigli do vodstva od 2:0. No, konačno u 42. minuti "pojavio" se Zlatan Ibrahimović, zabio odličan pogodak i sasvim "otvorio" utakmicu...  Obje su momčadi sasvim otvoreno krenule u ovaj dvoboj, Mourinho i Guardiola krenuli su agresivno - po pobjedu. Na prvi opasniji udarac čekali smo do 7. minute, Pogba je snažno tukao iz daljine, ali lopat je otišla iznad gola. Manchester City je u vodstvo stigao u 15. minuti. Kelechi Iheanacho je nakon jedne duge lopte nadskočio Baillyja, De Bruyne loptu dohvatio ispred neuvjerljivog Blinda , te se sam sjurio prema De Gei. Belgijski ofanzivac u toj situaciji nije imao problema, prizemnim je udarcem doveo City do vodstva... Manchester City je u prvih pola sata bio evidentno bolja momčad. Igrači Josepa Guardiole razigrali su se na Old Traffordu, uvijek bili za pola koraka brži od domaćih nogometaša. No, gosti su djelovali "gladnije", Više željeli pobjedu u velikom derbiju. Zlatan Ibrahimović bio je potpuno odsječen od svojih suigrača, dok Lingard i Mhitarjan nisu predstavljali baš nikakvu opasnost za braniče Man. Cityja... Na drugi pogodak čekali smo do 36. minute, tada je na 2:0 povisio Kelechi Iheanacho . Opet je pomutnju među domaćim braničima napravio De Bruyne koji je prizemno tukao s lijeve strane. Lopta je pogodila vratnicu, a odbijanac bez ikakvih problema u mreži pospremio mladi Iheanacho. Zlatan Ibrahimović ipak se "pojavio" i fantastičnim pogotkom u 42. minuti vratio nadu svojoj momčadi. Rooney je ubacio iz prekida, nesretni Bravo izletio u prazno, a Ibrahimović sjajnim volejem iz prve zatresao mrežu gostiju... Ovaj je pogodak dao krila Manchester Unitedu, domaćin je odmah pojačao ritam i zamalo stigao do izjednačenja. Ibrahimović je opet bio opasan nakon ubačaja s lijeve strane, ali je Bravo ovoga puta bio puno sigurniji... Manchester United je u nastavak krenuo vrlo dominantno, tome su pridonijele i dvije promjene (ušli Rashford i Herrera, izašli Lingard i Mhitarjan) Josea Mourinha. Igralo se odlično u drugom dijelu, sada su dominirali crveni vragovi, a Guardiola pak vrlo rano odlučio (zamjena Fernando za Iheanacha) odlučio "zatvoriti" utakmicu. Domaćin je u dva navrata (dvoboj Brava i Rooneyja, pa ruka Otamendija) tražio najstrožu kaznu, ali se sudac Clattenburg nije oglasio... Zlatan Ibrahimović dobru je prigodu imao i u 67. minuti. Fellaini mu je glavom spustio loptu na volej s ruba kaznenog prostora, no taj je pokušaj iskusnog Šveđanina otišao preko gola. Marcus Rashford uspio je u 70. minuti napraviti veliku pomutnju u domaćim redovima, pa udarcem s 10-ak metara i prevariti Brava, no taj je pogodak poništen zbog zaleđa. Opravdanog zaleđa, lopta je na putu prema mreži pogodila Ibrahimovića koji je stajao u debelom zaleđu... Već u sljedećem napadu zabljesnuo je David De Gea koji je nakon kornera s lijeve strane obranio dobar pokušaj Fernanda. U nastavku akcije prigodu je imao i Otamendi, ali njega su na vrijeme blokirali domaći braniči. Na Old Traffordu se doista igrao čudesan nogomet. Prigoda, pravih akcije, fantastičnih poteza bilo je na obje strane. Sjajan kontranapad gosti su izveli u 75. minuti. Dugo je loptu vukao Sane, pa okomito proigrao De Bruynea koji snažnim udarcem pogađa vratnicu. David De Gea tu je imao puno sreće, lopta se od vratnice iza njegovih leđa kotrljala uz gol-liniju, a onda se ipak odbila u polje... Manchester United je do kraja utakmice svim silama pokušavao doći do izjednačenja, no momčad Josepa Guardiole izdržala je do samoga kraja. I osvojila velike bodove na Old Traffordu... Celtic razbio Rangers A u derbiju škotskog prvenstva Celtic je pred svojim navijačima razbio Rangers s 5:1. Junak je bio Dembele koji je zabio tri gola (32., 41. i 82.), dok su po jedan dol postigli Sinclair (60.) i Armstrog (90.). Niko Kranjčar bio je u početnom sastavu Ragnersa, dobio žuti karton te na poluvremenu ostao u svlačionici. Vodeći Celtic ovom je pobjedom pobjegao na četiri boda Rangersu, a uz to ima i utakmicu manje. 