Srđan Dožai, glavni sudac polufinalne utakmice Ćosićeva kupa između Cedevite i Zadra, u 33. minuti tog susreta ispraznio je dio tribine u dvorani Baldekin s kojeg je susret  pratila zadarska navijačka skupina Tornado.  Zbilo se kod rezultata 78:67 za Zagrepčane, nakon jedne presječene lopte 17-godišnjeg BIH reprezentativca Džanana Muse. U tom trenutku igraču Zadra suđena je nesportska pogreška, a to je ujedno bio i peti prekršaj Borisa Baraća.    Zadrovi navijači, za ovu priliku smješteni u "kavez", na to su reagirali skandiranjem "Musa Turčine napuši se.... ". Kako su to nastavili činiti i nakon upozorenja glavnog suca, očigledno prkoseći, Dožai je donio odluku o pražnjenu tog dijela tribine.  Pauza je trajala desetak minuta koliko je šibenskoj policiji trebalo da realizira oštar zahtjev jednog od naših najboljih košarkaških sudaca koji nije dozvolio zadarskim navijačima vrijeđanje po nacionalnoj osnovi. Cedevita je na kraju pobijedila Zadar sa 92:75 (21:14, 21:25, 31:22, 19:14). Bilan je utakmicu završio sa 28 koševa i 8 skokova, James je dodao 19, dok su kod Zadra najučinkovitiji bili jakov Vladović sa 14 ubačaja i 7 asistencija i Maj Kovačević sa 13 poena. Cedevita će tako po šesti put u nizu igrati u finalu Kupa, dosada je osvojila četiri naslova od čega posljednja tri zaredom, a posljednja dva puta su u finalu svladali upravo Zadar. Suparnik Cedevite u subotnjem finalu (20 sati) bit će bolji iz drugog polufinala u kojemu se sastaju Jolly JBS i Cibona. >>Drugi najveći investitor u hrvatsku košarku: 'Napustio sam žene jer su bile preskupe' 