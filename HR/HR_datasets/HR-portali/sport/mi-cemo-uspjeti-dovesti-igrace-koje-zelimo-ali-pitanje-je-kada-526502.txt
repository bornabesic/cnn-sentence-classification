Jako sam zadovoljan sezonom i optimističan zbog onoga što nas čeka. Znamo jako dobro što želimo, znamo što treba promijeniti i radit ćemo na tome. Naš sportski direktor radi jako dobar posao i ja jako vjerujem u njega. Došao sam u Hajduk dvije utakmice prije zimske stanke, na momčad koja je bila već posložena, pokušao sam promijeniti neke stvari, ne zato jer sam bolji od mog prethodnika, nego zato jer su me angažirali da napravim promjene. Vrlo brzo smo izgubili Kalinića, Šimića i Pejića, doveli smo Terzijeva, vratili Leticu i Bosančića... Najvažnije je da su igrači slijedili moju filozofiju, a najveći iskorak je da sam ih uvjerio da oni mogu doći do cilja. I to se obistinilo, a ovakvim radom i tempom možemo napraviti jako puno, rekao je Joan Carrillo na konferenciji za medije kojom je zatvorio sezonu. Što želite promijeniti? - Znamo točno što nam treba, kakav profil igrača tražimo. Imamo plan A, B i C, a sve će ovisiti o tržištu. Nekad želite kupiti Mercedes, ali niste u mogućnosti. Imamo dosta opcija, uopće ne brinem, kad krenemo raditi bolje da nema puno informacija u javnosti, jer to smeta našem direktoru, može mu pokvariti posao. Jeste li rekli igračima na koje ne računate da su slobodni? - To je posao koji obavlja sportski direktor Branco, on će razgovarati o produženjima ili raskidu ugovora. Ovih dana ćete imati priliku popričati s njim i on će vas obavijestiti o planovima. Na kojim mjestima se želite pojačati? - Meni je jasno da bi vi željeli imati odgovore na vaša pitanja, ali bih vas zamolio da ne očekujete moj konkretan komentar, jer je proces u tijeku. Jako je teško poslovati na tržištu i pričati o tome. Jesu li čelnici kluba pred vas stavili cilj da budete ispred Rijeke i Dinama? - U ugovoru imam neke stavke koje moram ispuniti, ali nismo u tom kontekstu spominjali druge klubove. Idemo korak po korak i bit će što bude. U zadnjoj četvrtini prvenstva osvojili ste 22 boda, iako ste gostovali i u Rijeci i na Maksimiru. Da ste cijelo prvenstvo igrali tako dobro i efiksno, imali bi identičan učinak kao prvak Rijeka. Možete li tako nastaviti i naredne sezone? - To bi značilo da smo nešto i napravili. Ali govorimo o nogometu, nekad lopta uđe i slučajno, nekad ne, ma koliko pokušavao. Imam vjeru u klub, u igrače... Uvijek se veselim pobjedi, da igram protiv brata, želio bih pobjedu. Učinit ćemo sve da bude bolje, ali rezultat ovisi o različitim faktorima. Ovaj klub ima veliki potencijal, nikad ne razmišljam o bilo čemu manjem od pobjede. Na zimu ste željeli vratiti Dinka Trebotića, je li on još uvijek vaša želja? - S njim me veže i više od odnosa igrač – trener. Ne želim o imenima, mi se želimo izdići iznad imena. Želimo kupiti ono što nam treba. Ako nam treba rajčica, nećemo kupiti narandžu jer su one na posebnoj ponudi, na akciji... Kupit ćemo rajčice, dakle ono što nam treba. Ima li u vašim bivšim  momčadima Almeriji i Videotonu igrača koje bi volio vidjeti u Hajduku? - U svakoj momčadi ima zanimljivih igrača. Ne bih želio ići daleko, volio bih biti jasan. Razlika između Videotona i Hajduka, kao i liga u kojima nastupaju, i očekivanja od igrača. Ne znači da očekivanja Hajduka mogu ispuniti igrači Videotona, isto tako i oni koji su dobri za Hajduk, možda nisu dobri za Videoton. No jedna stvar im je zajednička, da bi se ostvario cilj momčadi, mora postajati samopouzdanje igrača. Ako ne želite o imenima, na kojoj poziciji se želite pojačati? - Nakon završetka prvenstva pogledali smo statistiku. Zabijali smo 2.8 golova, primali 0.8 golova. Moramo primati manje golova, tu se moramo popraviti. Je li cilj ulazak u EL i hoće li biti promjena u sustavu igre? - Nadam se da ćemo ući u EL, a cilj je mijenjati momčad što manje, jer imamo bazu i bilo bi je šteta mijenjati. Mišljenja sam da bi malo promjena bila jako dobra vijest za nas. Nedostaju nam tek detalji da bi upotpunili sliku, uz maksimalno poštovanje ovoga što imamo na raspolaganju. Kako komentirate igru Frana Tudora koji u reprezentaciji igra na poziciju koju ne igra kod vas? - On je odigrao fantastičnu utakmicu, s puno intenziteta, pametno... Zabio je gol, asistirao je... Do izražaja je došla njegova brzina i kvaliteta. Zamjenjen je zbog umora. Vlašić je svaki put kad je imao loptu pametno odigrao, dok je Nižić jako dobro stajao u obrani. Meksiko nije napravio puno prilika. Jako sam zadovoljan, čuo sam se s Nižićem u 5 ujutro nakon utakmice, prenio sam mu čestitke za sve naše igrače, jer je njibhov nastup i dobra igra jako bitna i za Hajduk. Kad budete tražili pojačanja morate čekati da cijene na tržištu padnu, prva utakmica dolazi jako brzo, a prijelazni rok traje sve do kraja kolovoza. Kako se snaći u tome? - Često spominjem sportskog direktora, on radi na tome već mjesecima, mi ćemo igrače koje želimo i dovesti, samo je pitanje kada. Radi se o poslu koji se odrađuje, znamo što nam nedostaje, slažemo se, i imamo nekoliko alternativa. Kako ćete provesti odmor? - Nema previše vremena za odmor, moram produžiti trenersku licencu, moram obaviti neke privatne obaveze, a iskoristit ću vrijeme za obitelj, oni najviše pate i nedostaju mi. Na meni je velika odgovornost, velika očekivanja i moram se pripremiti, napuniti baterije za to. Možete li poručiti navijačima da ćete biti prvi, ili se barem boriti za naslov prvaka do kraja? - Sutra odmah bih potpisao da ćemo uzeti naslov prvaka, samo zbog navijača koji se voze po sedam sati da nam daju podršku u Koprivnici bi potpisao. Želimo maksimum, to ovaj klub i navijači očekuju, ali to moramo potvrditi i na terenu, a ne na potpisom na papiru. Ako je ovo što vaša momčad prikazuje na kraju sezone polazna točka, koliko možete više od toga? - Uvijek želim više, više golova zabiti, manje primiti... Smatram da smo sigurno u mogućnosti napraviti više, uvijek treba težiti višem i boljem. Ako se igra do 96. minute, onda treba igrati jednako snažno do 96. minute. Ako se igra do 97., onda do 97... Juventus ili Real, za koga ćete navijati? - Nekoliko mojih prijatelja radi u Realu. Bit će jako komplicirana utakmica, jer Juventus zna iskoristiti svaku pogrešku protivnika. Moraju biti jako pažljivi, jer ako ti uvale gol, pazi se. Ali Madrid je jak.