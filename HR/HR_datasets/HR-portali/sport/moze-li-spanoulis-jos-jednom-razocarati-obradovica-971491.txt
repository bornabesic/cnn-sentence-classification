U ISTANBULU se u 20 sati u finalu najjačeg europskog košarkaškog natjecanja sastaju domaći Fenerbahče i grčki Olympiacos.  Željko Obradović večeras će pokušat doći do devetog naslova prvaka Europe, dok će njegov Fenerbahče nošen fanatičnim navijanjem s tribina loviti prvi naslov prvaka. Nakon uvjerljive predstave u polufinalu protiv Real Madrida, turska momčad u finalu će snage odmjeriti s Olympicosom koji je još jednom pobijedio CSKA na Final Fouru te ga detronizirao s krova Europe.  Obradoviću će na putu stajati momčad predvođena briljantnim Vassilisom Spanoulisom koji je neosporno najbolji igrač završnica u Europi i pravi lider momčadi iz Pireja. Vasilije još uvijek nije zakopao ratne sjekire s najboljim trenerom Europe. Podsjetimo, Spanoulis je 2010. godine obećao Obradoviću da će produljiti ugovor s Panathinaikosom, ali je pregazio riječ te je potpisao s najvećim neprijateljem Olympiacosom. To mu Obradović nikada nije oprostio.  Fenerbahče je u pravom trenutku došao u top formu te nema spora da trenutno igra najbolje što je igrao u cijeloj sezoni. Bogdan Bogdanović i Bobby Dixon su najbitniji igrači Fenerbahčea na vanjskim pozicijama te će oni pokušati diktirati tempo utakmice zajedno s Kostasom Sloukasom koji je osvojio dva euroligšaka naslova kao Spanoulisova zamjena u Olympiacosu.  Upravo se od Sloukasa i Bogdanovića očekuje da pokušaju biti prva linija obrane protiv Spanoulisa, a vjerojatno će Obradović iskušati i Nikolu Kalinića te Jamesa Nunnallyja. Doduše, s obzirom na činjenicu da je Spanoulis poznat po odličnim igrama u završnici, očekujemo da bi Obradović mogao neke taktičke ideje sačuvati za zadnju četvrtinu u slučaju neizvjesne završnice.  "U odnosu na prošlogodišnje finale, naučili smo da moramo biti fokusiraniji i smireniji. To je ključ. Olympiacos ima više iskustva, ali mi igrao pred domaćim navijačima. Finale Eurolige je potpuno drukčija utakmica od ostalih kad se gleda pritisak, motivacija, želja za pobjedom”, rekao je Bogdan Bogdanović koji je uvršten u najbolju petorku Eurolige.   Vrhunsku partiju protiv Reala pružio je Ekpe Udoh koji je poput Bogdanovića član najbolje petorke Eurolige. Za razliku od CSKA koji pod košem ima prvenstveno Kylea Hinesa za obrambene zadatke, Udohu pomaže Jan Vesely, a “lažnu četvorku” često igra Kalinić. Upravo će obrana protiv pick and roll igre Spanoulisa biti jedan od najbitnijih faktora, a tu bi Fener ipak trebao imati prednost u odnosu na CSKA.  Fenerbahče često zna igrati s Udohom i Veselyjem u tandemu, a to bi moglo otežati posao fantastičnom Giorgiosu Printezisu, srcu momčadi iz Pireja, također članu najbolje petorke Eurolige. Printezis uvijek igra odlično velike utakmice, a njegovo srce i voljni moment su na posebnoj razini. Olympiacos je u polufinalu pod košem dobio i solidne izvedbe od Agravanisa kojeg prati trener Atlanta Hawksa Mike Budenholzer te Patricka Younga. Obojica su vrlo dobro mijenjali Milutinova koji je imao velikih problma s osobnim pogreškama.  Olympiacos je u prvoj četvrtini protiv CSKA trice šutirao 1/7, ali je uhvatio šest skokova u napadu te ih je to održalo u igri. Fenerbahce će sigurno pokušati smanjiti kontrolirati skok te ne davati dodatne prilike Olympiacosu.