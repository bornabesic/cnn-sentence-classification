Pogledajte ovu veličanstvenu jedanaestoricu: Buffon; Thuram, Cannavaro, Campbell; Matthäus, Vieira, Ballack, Nedved, Maradona; Ibrahimović, Ronaldo Lima Nazaria. Pogledajte sada i ove zvijezde na klupi i slobodno, po vlastitom nahođenju, nekoga od njih uvrstite u prvih 11: Courtois, Blanc, R. Baggio, Cantona, Shearer, Weah, Batistuta, Owen, Totti, Bergkamp, Crespo, Van Nistelrooy, Lewandowski. Izaberite si i odmah i najpoželjnijega trenera od ovih slavnih imena: Beenhakker, Klopp, Deschamps, Simeone, Wenger, Pellegrini, Mancini, Allegri. Nepravda prema velikanu A sad kad ste si sve posložili i stavili na papir, razmislite što im je svima zajedničko? Iznenadit ćete se: nitko, baš nitko od njih, nikada nije osvojio Ligu prvaka. A koga biste već 3. lipnja mogli izbrisati s tog popisa? Massimiliana Allegrija i naravno junaka ove priče, 39-godišnjega vratarskoga djedicu Gianluigija Buffona. Nije li ipak pomalo nepravedno da jedna takva sportska veličina, čovjek koji u vrhunskom nogometu traje već 22 godine, koji je porušio sve vratarske rekorde i koji se među ostalim okitio i svjetskim naslovom s Italijom, još uvijek u svojoj kolekciji nema najvredniji klupski trofej? Jednom mu ga je oduzeo Ševčenko (2003.), jednom Messi i Neymar (2015.), a sada na Gigijevom putu u besmrtnost stoji goropadni Cristiano Ronaldo. I što onda legendarnom Buffonu preostaje nego pogled u nebo i – molitva. – Kada su Talijani 2012. godine na penale izbacili Nijemce u polufinalu EP-a, Gigi me nazvao i najavio mi da dolazi u Međugorje, bez obzira na ishod finala. Talijani su tada izgubili od Španjolaca, a Gigio je održao obećanje i dva dana nakon finala u Kijevu pojavio se u Međugorju. Bio je na Brdu ukazanja i na misi, razgovarao sa župnikom... Ostao je dan i pol – priča nam Buffonov prijatelj iz Hercegovine, vodič Mika Vasilj. ‘Oprez, nije gotovo’ Jeste li u kontaktu s prijateljem Gigijem? – Da, stalno smo ‘na vezi’. Dopisivali smo se i nakon utakmice u Monte Carlu. Na moju čestitku za prolazak u finale Lige prvaka, Gigi mi je uzvratio: ‘Oprez, nije još gotovo’ – nastavlja Vasilj, koji je u Međugorju zadužen za talijanske turiste, pa je svojedobno ugostio slavne trenere Mancinija i Contea. Upoznao je i Buffonovu majku, Stellu Mariju, inače nekadašnju bacačicu diska, koja je također dva puta bila na duhovnom pročišćenju u Međugorju. – Gigija očekujem u Međugorju i nakon finala u Cardiffu. Naravno da ću u njemu navijati za Juventus, i zbog Mandžukića i Pjace, te očekujem ga Gigi dođe zahvaliti Gospi za taj jedini trofej koji mu nedostaje – nastavlja Vasilj. Kakav je Gianluigi Buffon privatno? – Jednostavan, pristupačan, normalan. Kad ga slušam, onako rječitog, smirenog, odmjerenog, inteligentnog, kad znam koliko je popularan u Italiji i izvan nje i koliko voli svoju domovinu, Buffon bi mogao biti predsjednik Italije – zaključio je Mika Vasilj. 