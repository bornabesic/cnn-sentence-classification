U redovima pobjedničke momčadi najbolji je bio Kevin Durant koji je uspio ubaciti 38 poena, a statistiku je pojačao i s osam skokova i osam asistencija. Konačno je počelo finale NBA-a. U prvoj utakmici finalne serije na četiri pobjede sudarile su se najjače momčadi Istoka i Zapada u Oracle Areni gdje su domaći košarkaši Golden Statea uvjerljivo slomili branitelje naslova iz Clevelanda. Završilo je s visokim rezultatom i veliko koš-razlikom 113:91. U redovima pobjedničke momčadi najbolji je bio Kevin Durant koji je uspio ubaciti 38 poena, a statistiku je pojačao i s osam skokova i osam asistencija. Istina, obrana Clevelanda bila je očajna pa je Durant u prve dvije dionice čak šest puta uspio zakucati. LeBron je naspram raspoloženog Duranta izgledao kao uplašen dječačić s druge strane… Osim nezaustavljivog Duranta, kojemu se prelazak iz OKC-a na koncu možda ipak isplatio jer ako nastave ovako prsten im ne gine, odličan je još bio i Steph Curry koji je pridonio s 28 poena i deset asistencija. Zanimljivo, osim njih dvojice nitko iz momčadi Golden Statea nije bio dvocifren, a valja istaknuti kako u ovosezonskom doigravanju imaju savršen skor od 13:0! Dakle, ne znaju za poraz. Kod poražene momčadi najviše se istaknuo LeBron James, ali njegovih 28 poena, 15 skokova i osam asistencija nije pomoglo previše. Isto tako James je izgubio čak osam lopti od ukupno dvadeset u svojoj momčadi. Za usporedbu Golden State je u cijeloj utakmici prosuo samo četiri lopte i time upisao rekord NBA finala po niskom broju izgubljenih lopti. Nadalje, osim LeBrona još je dobar bio Kyrie Irving s 24 poena, a Kevin Love bio je nešto skromniji s 15 poena, ali ugrabio je 21 skok. Ostatak ekipe, kod obaju momčadi u potpunosti je podbacio, recimo, Thompson, Korver i Williams igrali su kombinirano sat vremena, a nisu ubacili niti jedan koš.