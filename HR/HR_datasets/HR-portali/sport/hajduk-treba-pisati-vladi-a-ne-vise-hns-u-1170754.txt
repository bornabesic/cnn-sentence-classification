Kada će i hoće li uopće doći do otopljavanja na relaciji Hajduk - HNS i što nam je otkrila ovotjedna njihova korespondencija? Hajduk je, naime, HNS-u uputio svojih deset zahtjeva i vrlo brzo dobio odgovore. Ovaj složeni odnos komentira bivši dopredsjednik HNS-a, prošlogodišnji kandidat za predsjednika Hajduka, ugledni odvjetnik Ivan Brleković. Splićani ostali dosljedni - Hajduk je u svojim zahtjevima ostao dosljedan, no među njima su neki koje je teško provesti u praksi, dok je ova garnitura na čelu Saveza do toga nikada neće doći. Na primjer, zahtjev za transparentnim biranjem i definiranjem kriterija na izboru svih upravljačkih funkcija i operativnih tijela HNS-a, davanje pravo regijama i županijama da neposredno o tome odlučuju. Zatim izbjegavanje dvostrukih funkcija u HNS-u ili, kako kaže Hajduk, ukidanje mogućnosti obnašanja više plaćenih dužnosti unutar HNS-a. Pa i ograničavanje broja posuđenih igrača u klubu istoga ranga; Hajduk predlaže da to bude samo jedan i u tom slučaju Lokomotiva i Dinamo ne bi više mogli funkcionirati kao do sada. Neprovediv je i Hajdukov zahtjev da svaki klub može staviti veto na dvojicu sudaca, ako se uzme u obzir kakvu ulogu i značaj unutar HNS-a ima sudačka organizacija i koliko utječe na odvijanje prvenstva - kaže Brleković. Tvrdi kako je Hajduk u nekim svojim zahtjevima promašio adresu. - Oni traže implementaciju svih odredbi Zakona o športu i provođenje izbora za Skupštinu HNS-a i svih tijela HNS-a po novom modelu. Taj je zahtjev trebao biti upućen prema Vladi, jer ono jedno mlako pismo koje je državna tajnica za sport Janica Kostelić u veljači uputila prema HNS-u, u kojemu ih moli da poštuju zakon, pokazuje kako Vlada nema namjeru mijenjati stanje u hrvatskom nogometu. Naime, postoje duboke isprepletene veze između pojedinih ljudi u najbližoj okolini premijera Plenkovića i vrhuške HNS-a. Oni jedni druge štite. Plenković je obećao da će se Zakon o sportu provoditi, dapače, zaklinjao se u načelo vladavine prava, a od svega toga ništa. HDZ je čak spreman žrtvovati Split na lokalnim izborima, samo da se ne zadire u strukture HNS-a - napominje Brleković. Pamflet i PR-magla Kakav je za vas bio HNS-ov odgovor Hajduku? - HNS je neobično brzo reagirao na zahtjeve Hajduka u vidu priopćenja koje predstavlja običan pamfelt i PR-maglu. Radi se izokretanju teza, gdje je HNS-u drago da Hajduk konačno želi razgovarati, a kad uđete ispod površine, onda vidite da je to priopćenje puno cinizma i neozbiljnoga shvaćanja Hajdukovih zahtjeva. Temeljna poruka HNS-a Hajduku glasi: ‘Vi nama pišite, ali sve je regulirano propisima HNS-a, pa mi vama ne možemo udovoljiti’. Kao da netko drugi piše propise, a ne sam HNS. To je svjesna i logična zavrzlama koja neće rezultirati ničime. Naime, temeljno pitanje nije više odnos Hajduka i HNS-a, nego hoće li se Vlada založiti da se poštuju hrvatski pozitivni zakonski propisi - zaključio je Brleković.