Najdraža Rijeko, otvori njedra, vraćam se tebi, primi mi jedra. Voljeni grade, otvori vrata, da pogledam Kvarner s vrha Trsata. Najdraža Rijeko, pružam ti ruku, spustit ću sidro u tvoju luku. Voljeni grade, za tebe dišem, najljepšu pjesmu srcem ti pišem... Tako ide pjesma Damira Badurine, riječka himna, koja se izvodi uoči svake domaće utakmice. Pjevat će se i danas, na povijesni dan za Rijeku. Do naslova prvaka, prvog u povijesti, dijeli ih 90 minuta. Sat i pol do erupcije riječkog vulkana koji skuplja lavu od 1946., do eksplozije Kvarnerskog zaljeva. Momčad koja je ove godine zaludila cijelu Hrvatsku, prošla je sve prepreke, ništa ih nije moglo spriječiti na putu do sna. Ni suci, mahači, jahači ili netko četvrti nisu mogli iz jednog jedinog razloga - Rijeka igra najljepši nogomet u Hrvatskoj. - Najbolji su oni koji dođu do kraja. Pričekajmo još malo, pa ćemo podvući crtu - rekao je riječki Leonardo da Vinci, Matjaž Kek. Ova Rijeka njegova je Mona Lisa, a Posljednju večeru oslikat će večeras oko 21 sat, kada će cijela Rijeka slaviti, dok će Slovenca nositi na ramenima, kao onomad Milana Rapajića, kad je s dva gola donio naslov Fenerbahčeu. Pobjeda protiv Cibalije bila bi kruna petogodišnjeg rada Damira Miškovića, koji je preuzeo momčad kojoj je prijetila sudbina Varteksa ili Šibenika, olupina koja je bezglavo plovila Kvarnerom. Nakon što je Rijeka pobijedila Stuttgart i izborila Europsku ligu Mišković je kratko rekao: “Nemojte me buditi”. Danas, Rijeka je pred snom kojeg sanjaju generacije, sat i pol dijeli ih od skidanja s vrha jedanaerostrukog prvaka Dinama. Kad je Napoli prvi put postao prvak, a bilo je to 1987., na groblju u Napoliju osvanuo je grafit: “Mrtvaci, ne znate što propuštate”. Mi nećemo ići toliko daleko, ali... Kao i Napoli te godine, Rijeka je zaslužila naslov. Na Rujevici im se “iščupao” samo Dinamo, jedino su “modri” uzeli bod. Šesnaest pobjeda i jedan remi. Za vječnu slavu treba im još jedna, sedamnaesta. - Prolazili smo automobilima nakon treninga pored blagajni na Rujevici i vidjeli ljude koji su stajali u redu za ulaznicu pet, šest sati. Ako ti to nije najveće priznanje, ako ti to nije nešto što te goni naprijed, onda ne znam što ti još treba - kaže Kek. Ulaznica više nema. Čak ni na crnom tržištu. Rijeka je u ovakvoj situaciji bila prije 19 godina. Nisu uspjeli. Jedni tvrde da su pokradeni, drugi da su prodali, treći da su se umješale tajne službe, politika... Kako bilo, Rijeka te večeri nije uspjela. Franko Andrijašević i Marko Vešović te 1999. imali su osam godina, Gavranović deset... I ako netko kaže da ovi iz 1999. nisu imali m..a, jer da jesu, zabili bi Osijeku pet komada, ovi ih sigurno imaju. Njih na putu nitko nije mogao spriječiti, a, u to smo uvjereni, neće ni večeras. Neće jer su zaslužili i jer je Kek pokazao da ništa nije nemoguće. Pa ni skinuti s trona nedodirljivi Dinamo, što se do jučer činilo kao nemoguća misija. Kod Keka toga nema. Stavit će šiltericu na glavu, odjenuti trenirku i izvesti momčad u povijesnih 90 minuta.