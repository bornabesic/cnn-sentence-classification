Odluka da napusti mjesto izbornika makedonske rukometne reprezentacije očekivano je izazvala ljutnju u zemlji koja je 2012. dala državljanstvo najtrofejnijem hrvatskom treneru Lini Červaru. Ubrzo nakon što se odlučio vratiti na mjesto izbornika Hrvatske objavljena je vijest da je Červar na javnoj listi poreznih dužnika u Makedoniji, a dug prema državi u kojoj prebiva od 2009. godine kao trener skopskog Metalurga, iznosi oko 20.000 eura, točnije 1,218.000 makedonskih denara, prenosi gol.mk. Na istoj se listi dužnika Červar, zaveden kao strano fizičko lice u Makedoniji, našao i 2015. godine, kada je dug bio i veći, a što je naš trener uredno i podmirio. Do podatka nije bilo teško doći, budući da je lista javnih dužnika u Makedoniji kao i u Hrvatskoj dostupna svima, no termin objave pokazuje da javnosti u Makedoniji nije baš lako pala Červarova odluka, tim prije što su gotovo svi bili uvjereni da s obzirom na dobre uvjete nema ni razloga napuštatati reprezentaciju Makedonije na čiju je klupu sjeo nakon Ivice Obrvana u svibnju 2016. te s njom ušao u drugi krug SP-a u Francuskoj. Upitno je također i koliko će se dugo još Červar zadržati na klupi Metalurga.  Inače, makedonski mediji spekuliraju i s mogućim nasljednicima Červara na klupi Makedonije, spominju se Kasim Kamenica, trener bitoljskog Pelistera, i Raul Gonzalez, Španjolac na klupi Vardara. 