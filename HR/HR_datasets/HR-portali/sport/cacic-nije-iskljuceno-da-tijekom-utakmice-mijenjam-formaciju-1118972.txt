Zacijelo se i izbornik naše nogometne reprezentacije Ante Čačić probudio s brigom i pitanjem – tko će mi se danas ozlijediti. U zagrebačku zračnu luku ipak je došao nasmiješen. – Ne, nema novih ozljeda. Zbog svega toga sam oprezan i oko toga tko će igrati, imam neke ideje, no pričekat ću još malo – kazao je Čačić prije ulaska u zrakoplov za Tiranu iz koje su naši reprezentativci autobusom nastavili u Skadar u kojem se igra utakmica s Kosovom. Reprezentacija će im pomoći – S obzirom na nedaće koje su nas snašle s tim ozljedama, moguće je da promijenimo i našu formaciju tijekom utakmice. Iako raspored nije toliko važan koliko to kako ćemo se pokazati. A tu može biti problema jer, osim što su ozlijeđeni Modrić, Rakitić, Pjaca i Lovren, dobar dio naših reprezentativaca ove sezone baš i ne igra. – Vjerujem da će im ove utakmice u reprezentaciji pomoći da poprave svoj status i u klubovima, da i tamo dobiju veću minutažu. Istina je da situacija nije kao što je bila prije dva i pol mjeseca, ali vjerujem u igrače, ti nam bodovi puno znače. Atmosfera je u reprezentaciji baš dobra i veliki sam optimist koliko god je jasno da će utakmica će biti vrlo teška jer Kosovu je to prva domaća utakmica, ali momčadski smo puno jači, iskusniji i bit ćemo dobri – optimističan je Čačić. Hrvatska je znatno jača Jedan od tih spomenutih naših reprezentativaca koji u svom klubu nema minutažu jest i Marko Rog. Svoju zadnju klupsku utakmicu odigrao je još u Dinamu, u Napoliju svoju momčad gleda s klupe. – Jasno je i očekivano da mi u Napoliju treba vremena za prilagodbu, moram naučiti talijanski, “pohvatati” trenerove ideje i vjerujem da ću nakon povratka s ove dvije utakmice početi igrati. Kako mi je sad u Napoliju, tako je bilo i kad sam došao u Split, pa u Dinamo, dakle nije to ništa što već nisam prošao – kazao je Rog koji dijeli izbornikov optimizam uoči Kosova i Finske bez obzira na nedaće s ozljedama. S reprezentacijom je otputovao i Ardian Kozniku, Kosovar koji je igrao za hrvatsku reprezentaciju. – Nemojte pitati koga više volim, Kosovo ili Hrvatsku, to je kao da me pitate volim li više mamu ili tatu. Mogu tek reći da u ovom trenutku Hrvatska ima znatno jaču, kvalitetniju reprezentaciju bez obzira na to što ima ozlijeđene važne igrače – kazao je Kozniku koji neće s vatrenima i u Finsku. 