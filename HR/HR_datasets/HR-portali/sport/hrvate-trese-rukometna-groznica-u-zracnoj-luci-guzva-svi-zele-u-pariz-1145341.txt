Hrvatska rukometna reprezentacija sjajnim nastupima na Svjetskom prvenstvu u Francuskoj ponovno je podigla navijače na noge. Svaki njihov uspjeh burno se proslavio diljem Lijepe Naše, a mnogi su odlučili krenuti prema Parizu, gdje kauboje očekuju završni dvoboji. Pobjedom protiv Španjolske 30:29, naši su izborili polufinale protiv Norveške koje je na rasporedu večeras u 20.45, a u tom bi susretu trebali imati veću podršku na tribinama nego do sada. U zračnoj luci bila je gužva, a među onima koji idu bodriti naše legendarni je hrvatski košarkaški trener Željko Pavličević. – Ja izuzetno cijenim rukomet iako sam iz košarke. Hrvatski rukomet već je 20 godina u vrhu, a to je teško napraviti. Gledao sam već nekoliko utakmica i nisam mnogo dvojio o tome trebam li otići na put. A postoje tu i sentimentalni razlozi, u Bercyju sam sa Splitom osvojio drugi Kup prvaka. To je ista dvorana, koja je sad preuređena, rekao je Pavličević pa dodao: – Ono što su naši rukometaši pokazali protiv Španjolske, to je zaista bilo i pitanje volje, želje i dobrog vođenja.  U svakom slučaju, ponovno nas trese rukometna groznica. Hrvati u velikom broju kreću prema Parizu, a oni koji si to ne mogu priuštiti, sigurno će biti uz male ekrane. Nadamo se da će nas rukometaši još jednom razveseliti, držimo im fige! 