Derbi Rijeke i Hajduka bit će prekretnica, Kekovu momčad čeka jedna od najvažnijih utakmica sezone koja će pokazati je li poraz od Lokomotive bio tek jedan od onih dana ili družina s Rujevice još nije spremna za velike stvari. Ako Rijeka izgubi od Hajduka, lako bi se moglo dogoditi da će Dinamu u zadnjem kolu na Maksimiru biti dovoljna bilo kakva pobjeda protiv Rijeke za titulu.  Riječani u sljedećem kolu gostuju kod Belupa pa dočekuju Cibaliju uoči zadnjeg kola u kojem gostuju na Maksimiru. Dinamo dočekuje Istru, a prije derbija s Rijekom u zadnjem kolu putuje u Osijek. Od listopada 1946. godine ovo će biti 145. Jadranski derbi u kojem Hajduk ima 55 pobjeda, Rijeka 40, dok je 49 utakmica završilo bez pobjednika. Bit će to i jedna od rijetkih situacija u kojoj će dinamovci navijati za Hajduk. Splićani su bez pobjede u Jadranskom derbiju 18 utakmica, otkako je stigao Kek, Hajduk jednostavno nema rješenja za Riječane koje nije dobio pet godina i dva mjeseca. U tom razdoblju Rijeka je slavila 11 puta, sedam utakmica završilo je bez pobjednika. Hajduk je prije toga od 1994. do 2005. godine imao 20 pobjeda u 26 utakmica protiv današnjeg protivnika.  No u zadnjih 12 godina tijekom kojih su Hajduk i Rijeka odigrali 45 utakmica u svim natjecanjima, Splićani su slavili u njih tek sedam, Rijeka je dobila 22 utakmice, 16 puta bilo je neriješeno. Utakmica na Rujevici počinje u 17 sati... 