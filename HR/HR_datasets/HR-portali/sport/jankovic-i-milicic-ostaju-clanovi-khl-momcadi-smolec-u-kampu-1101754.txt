Odličnim igrama prošle sezone te preuzimanjem velikih uloga u Medveščakovoj U20 momčadi koja je ostvarila nezapamćeni rezultat – plasman u finale EBYSL prvenstva, mladi Medvjedi Ivan Janković i Matija Miličić ponovno su pozvani u KHL momčad, dok je Jan Smolec sjajnim izvedbama najprije zaradio poziv u seniorsku reprezentaciju Hrvatske, a sada i na pripreme KHL momčadi Medveščaka. - Iza nas je jedna odlična, no jako duga sezona. Dojmovi su se slegli i svi znamo kakav smo uspjeh napravili, ali moram priznati da sam na kraju jedva dočekao malo odmora i odmaka - izjavio je Miličić, a s njime su se složila i ostala dvojica. No, vremena za odmor gotovo da i nije bilo jer su pripreme za novu sezonu odavno u punom jeku. - Pripreme teku odlično, svakodnevno smo radili prije kampa. Naravno, nedostajao je led, ali snađemo se kada moramo. More isto nije loše za kvalitetne pripreme - rekao je Janković. - Trenirao sam, spremao se koliko mogu bez leda. Jedva sam čekao početak priprema! - rekao je Smolec koji nije krio svoje zadovoljstvo: - Presretan sam što sam pozvan u KHL tim, još gotovo ne vjerujem. Sada ću morati igrati još bolje i opravdati poziv te se nadam izboriti svoje mjesto u Medveščakovoj KHL momčadi. - Mladi Hrvati započet će kamp s KHL momčadi i vidjet ćemo kako se razvijaju. Bit će dobro vidjeti svu trojicu zajedno i kako će se nositi sa zahtjevima. Ove godine smo dodali Jana, uz Ivana i Matiju, i sigurni smo da će za njih ovo biti odlično iskustvo i prilika da se nametnu na početku kampa - izjavio je sportski direktor Medveščaka Aaron Fox o mladom trojcu. I dok će Smolecu ovo biti prvi pripremni kamp, Miličić i Janković su prošle sezone upisali i prve nastupe u KHL-u. - KHL utakmica je odrađena i svi su vidjeli da i mi to možemo. Zato se nadam da će ih ove sezone biti puno više - rekao je Janković, a Miličić je dodao:  - Drago nam je da je u momčadi ostalo puno igrača jer smo stekli nove prijatelje i sigurno će nam biti lakše nego prošle godine. Znamo kako funkcioniraju treninzi, znamo što trener traži i što mu je bitno. Sada samo moramo dati sve od sebe i naravno, nadamo se većoj minutaži. Ovaj trojac proveo je zajedno gotovo cijelu sezonu u U20 momčadi, tako da je 19-godišnji Smolec pokupio sve savjete starijih suigrača, Miličića i Jankovića. - Gotovo svaki dan smo bili zajedno, tako da je upućen u sve. Ono najvažnije je da se samo trudi što više i da pokaže zube odmah od početka jer neće biti lako.