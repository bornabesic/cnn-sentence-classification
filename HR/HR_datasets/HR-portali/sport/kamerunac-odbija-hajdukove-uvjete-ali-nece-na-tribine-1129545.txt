Franck Ohandza zasad neće dočekati sudbinu Marina Tomasova, koji je zbog neproduljenja ugovora završio na tribinama. Bilo je to neko drugo vrijeme, Tomasov nije pristao na ponuđeni ugovor, odnosno tražio je garancije o minutaži, što mu nitko nije mogao dati. Poslije su se on i Hajduk razišli na Arbitraži. Ohandza je neka druga priča, tek slijedi treća runda pregovora. Kamerunac ne pristaje na ponuđene uvjete od 12 tisuća eura mjesečno i traži tri tisuće eura više. – Hajduk je ponudio produljenje ugovora na dvije godine uz mjesečnu plaću od 12 tisuća eura bruto, a mi smo tražili 15 tisuća eura. Predsjednik Kos odgovorio je da Hajduk to neće prihvatiti – otkrio je medijima Ohandzin zastupnik Oliver Koning. Nijemac je uporan Njemački menadžer posložio je u glavi iznose koje primaju Marko Futacs i Said Ahmed, kazao je da ga Hajduk ponudom podcjenjuje. Time je otvorio dvojbe u svlačionici, naštetio Hajduku, ali također je istaknuo da Ohandza želi ostati u bijelom dresu. Međutim, očito je da se Ohandzu u priči o potpisivanju ugovora vrlo malo pita. S druge strane Hajdukova ponuda od 144 tisuće eura bruto po sezoni poprilično je, smatraju u vodstvu kluba, izdašna, jer Ohandza je gotovo cijelu prvu sezonu propustio zbog ozljede, a ni ove se nije naigrao. Istina, Kamerunac je ljubimac navijača, kada igra, zabija ili asistira, uvijek se oko njega nešto događa. Uostalom, u ovu sezonu i pol u dresu Hajduka odigrao je 30 (tek 15 kao starter) utakmica, postigao 12 golova i imao 8 asistencija. U prosjeku na terenu provede 52 minute.U dvoboju protiv Lokomotive Ohandza će biti u momčadi. Trener Marijan Pušnik hinio je iznenađenje kada smo ga upitali hoće li Ohandza na tribine zbog neproduljivanja ugovora. Snašao se na brzinu. Rok za potpis do proljeća – Ne znam da Ohandza nije dogovorio novi ugovor. On je Hajdukov igrač i protiv Lokomotive će biti među osamnaest igrača. Predsjednika Kosa nisam vidio, nije mi ništa javio, a sportski direktor Branco otputovao je u Zagreb – kazao je Pušnik. Kako sada stvari stoje, Kos će teško popustiti Ohandzinom menadžeru, pregovori će se nastaviti, ali izvjesno je da neće biti eliminiran do kraja polusezone. Dobio je rok za potpisivanje ugovora do početka priprema za proljeće. Ako ne potpiše ugovor, vjerojatno će biti prebačen u B momčad s kojom će trenirati, ali neće igrati. Sada je otvorena poker partija u kojoj će se tek vidjeti tko ima jače adute i tko blefira... U svakom slučaju, ova situacija nije dobra ni za Hajduk ni za Zolju. A akcija “Ili jesmo ili nismo”, u kojoj se prikupljaju sredstva za otkup dionica, ide punom parom. Predstavljeno je nekoliko varijanti trećeg dresa na kojem će biti imena svih onih koji su platili 1911 kuna i više. 