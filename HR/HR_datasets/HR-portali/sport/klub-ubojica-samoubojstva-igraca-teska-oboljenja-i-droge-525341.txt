Bio je to hladni 6. prosinac 2011. u Češkoj. Viktoria iz Plzena, državni prvak, dočekala je tadašnjeg prvaka Italije, AC Milan, u skupini Lige prvaka. Ta se utakmica igrala na Eden Areni u Pragu i završilo je 2-2, a Viktoria je s trećeg mjesta skupine u kojoj su još igrali Barcelona i BATE Borisov otišla u Europsku ligu. Povijesni uspjeh za mali češki klub. Ibra, Seedorf, Pato, Robinho i ekipa nisu uspjeli protiv anonimnih Čeha do bodova, a Viktoria je izjednačila u 89. i 90. minuti. Tu su utakmicu Česi igrali u sljedećem sastavu:  M. Čech; Rajtoral, Čišovski, Bystron, Limbersky; Horvath, Jiracek, Petržela; Pilar, Kolar, Bakoš Prvi gol zabio je stoper David Bystron (34) koji je jučer pronađen mrtav u svom stanu i kao razlog samoubojstva navode se problemi financijske naravi. Stasiti branič posljednji angažman imao je u petoj švicarskoj ligi. Bio je prvak Češke sa spomenutim klubom, kao i sa Banikom iz Ostrave. No, veliki problemi za Bystrona počeli su prije četiri godine kada ga je Uefa suspendirala zbog dopinga nakon utakmice Lige prvaka u Minsku protiv BATE Borisova. U krvi mu je pronađen pervitin, odnosno, Bystron je konzumirao sintetičku drogu metamfetamin. Dobio je dvije godine kazne, pokušao se vratiti na staru razinu, ali onda ga je 'sasjekla' teška ozljeda koljena poslije nekoliko treninga. Povratka mu više nije bilo. Priča postaje strašnija kad znamo da se prije gotovo mjesec dana ubio njegov bivši suigrač iz Viktorije te kolega iz obrane, František Rajtoral (31). Naime, za Rajtorala se znalo kako se bori protiv depresije. Policija ga je pronašla u njegovom stanu, a u turskom Gaziantepsporu gdje je igrao do tragičnog okončanja, tvrde kako je ničim nije dao naslutiti kako ima problema. Česi tvrde da su Turci pokušali sakriti njegove očite psihičke probleme. Da doista postoji nešto ukleto u Viktoriji iz Plzena, otkriva i slučaj Slovaka Mariana Čišovskog, također obrambenog igrača koji je znao igrati uz Bystrona, zajedno s Rajtoralom.  On je prije tri godine obolio od amiotrofične lateralne skleroze, odnosno, prekinuta mu je veza između mozga i mišića. - Osjećam se kao da se nisam brinuo za sebe. Ali, ne odustajem. Smijem se i dalje, to mi daje snagu. Motivira me ako mogu pomoći ljudima koji su u problemima poput mene - pričao je Marian prije dvije godine. Junački se nosi sa svojim problemima. U ožujku 2014. odigrao je svoju posljednju utakmicu. Ne može se kretati sam i paraliziran je u kolicima. Čini se da je uspio dobiti najveću borbu za život poslije zapažene karijere u češkim okvirima, a ponekad posjećuje utakmice svog bivšeg kluba. No, nije ni nalik na stijenu kao što je bio na terenu, bolest je, nažalost, učinila svoje. Kako bi kompletirali obranu te slavne Plzenove generacije, u priču moramo instalirati lijevog beka Davida Limberskog. Njega pamtimo kao prvotimca Češke s francuskog Eura gdje je odigrao zapaženu rolu protiv Hrvatske u skupini pri remiju 2-2 u St. Etienneu. On je poznat kao zločesti dečko češkog nogometa, razbio je nekoliko auta, bježao s priprema kluba i pred policijom.  Česi šuškaju o tome kako je on uz ofenzivca Milana Petrželu te bivšeg suigrača, danas pomoćnog trenera Pavela Horvatha, vođa tzv. plzenjskog ganga koji često tulumari, koristi droge uz bogate kontakte sa šefovima elitne prostitucije u Češkoj. Uz to, imaju snažan utjecaj na klub pa često smjenjuju trenere, kako im se poželi! Najbolji asistent Viktorije, Jan Kopic, prije mjesec dana optužen je za posuđivanje novca dilerima droga, a njegov donedavni klupski kolega koji je trenutačno 'zaposlen' u ruskoj Ufi, Ondrej Vanek, dobio je optužbu da je usko surađivao sa skupinom koja je preprodavala drogu. Zato je pristao na naprasan odlazak u klub ispod svog igračkog renomea. Obojicu čeka ozbiljno suđenje uskoro. Tužna je sudbina i istaknute bivše 'devetke' kluba, Daniela Kolara. Njegova je supruga Tereza preminula od raka u 30. godini i zbog toga je on upao u velike psihičke probleme. Ona je bila njegova prva i jedina životna ljubav. - Upoznali smo se u diskoteci u Tucheomericama prije 12 godina. Živjeli smo zadnjih devet godina zajedno i ona je bila nešto najljepše što sam vidio u životu - prepričavao je utučeni Daniel. Nitko nije niti znao da se Tereza bori za život. Daniel je sve skrivao, a na terenu je uvijek bio posvećen nogometu. Hrabrost je trajala dugo vremena, a poslije njene smrti, sve mu se raspalo. Iz kluba je otišao iznenada iako je bio smatran za ključnu kariku, tražio je transfer u Tursku gdje je i otišao, pa se vratio doma u Češku samo nekoliko tjedana poslije i uskoro će zaigrati za Duklu iz Praga. Totalni sunovrat karijere zahvatio je i češkog 'Messija', možda i najpoznatijeg imena iz šampionske Plzenove generacije, Vaclava Pilara. Njemu su ozljede uništile koljena nakon odlaska u Njemačku gdje je neko vrijeme igrao i za Wolfsburg. Već dvije godine nije zaigrao nogomet... U Češkoj smatraju kako su svi problemi počeli nestankom vlasnika kluba, Miroslava Križa, 2009. godine. On je bio bogataš mutnog porijekla, ali i čovjek koji je u klub doveo trenera Pavela Vrbu te sastavio momčad koja je dominirala Češkom. Uspio se probiti u nogometu te je bio jedini vlasnik oklopljenog Rolls-Roycea s neprobojnim staklima u državi. To čak nisu imali niti predsjednici republike! Jednog je dana samo nestao ispred resotrana i poslije godinu dana, policija ga je proglasila mrtvim. Pretpostavke govore kako ga je otela ili instantno ubila neka mafija. Viktoria iz Plzena drugi je najuspješniji klub u češkoj povijesti iza praške Sparte koja ima 12 naslova prvaka. Klub broji četiri titule i to iz 2011., 2013., 2015. i 2016. godine. Po pitanju današnjosti, ove godine bi mogli završiti kao drugi, budući da Slavia iz Praga kolo prije kraja ima 66 bodova. Plzen ima 64, ali u posljednjem kolu sve ovisi o praškom sastavu. I vratimo se ponovno na postavu iz prosinca 2011. koja je zaustavila moćni Milan.  Od tih 11 igrača, dvojica su mrtva (Rajtoral i Bystron), jedan paraliziran (Čišovski). Trojica su upletena u više nego mutne radnje (Limbersky, Horvath i Petržela), jedan gotovo da i nema vlastita koljena (Pilar), dok je jednog shrvala teška depresija zbog tragične smrti supruge (Kolar). Tek Cech, Jiraček i Bakoš nemaju nikakvih problema, srećom.  Nešto je ukleto u ovom klubu. U Češkoj se već pitaju - tko je sljedeća žrtva?