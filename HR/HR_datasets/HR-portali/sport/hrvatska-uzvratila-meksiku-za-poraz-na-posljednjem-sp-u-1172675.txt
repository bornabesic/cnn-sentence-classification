Dvoboj na stadionu Coliseum bio je peti međusobni okršaj Hrvatske i Meksika i treća pobjeda naše reprezentacije. Duje Čop i Fran Tudor bili su strijelci u 2:1 pobjedi Čačićevih izabranika u prijateljskoj utakmici koja se igrala u Los Angelesu. Sve tri pobjede vatreni su izborili u prijateljskim ogledima, dok su Meksikanci dobili obje službene utakmice. Hrvatska i Meksiko prvi put su se sastali 22. listopada 1992. godine u Zagrebu, a naši su reprezentativci pobijedili 3:0. Najbolji igrač utakmice bio je sadašnji predsjednik HNS-a Davor Šuker koji je na toj utakmici bio dvostruki strijelac (46, 87), a među strijelce se upisao i Dean Računica (82). I drugi prijateljski ogled ovih reprezentacija otišao je na stranu vatrenih. U susretu igranom u Seoulu u lipnju 1999. hrvatska vrsta je pobijedila 2:1. Luis Hernandez je u 26. minuti doveo Meksiko u vodstvo, ali su Igor Bišćan (44) i Josip Šimić (64) uspjeli preokrenuti rezultat. U prvom službenom međusobnom susretu slavili su Meksikanci. U susretu 1. kola G skupine na svjetskom prvenstvu u Japanu i Južnoj Koreji, Meksikanci su pobijedili 1:0. Jedini pogodak postigao je Cuauthemoc Blanco u 60. minuti iz 11-erca kojeg je skrivio Boris Živković zaradivši pritom crveni karton. Meksiko je osvojio prvo mjesto u skupini plasiravši se u osminu finala, dok je Hrvatska ispala u skupini. Meksiko je bio bolji i na posljednjem Svjetskom prvenstvu u Brazilu 2014. godine. U odlučujućem susretu za prolaz skupine Meksikanci su slavili 3:1 poslavši momčad Nike Kovača kući. Međusobni susreti: Hrvatska - Meksiko 3-0 (22. listopada 1992., Zagreb, prijateljska utakmica) Meksiko - Hrvatska 1-2 (16. lipnja 1999., Seoul, prijateljska utakmica) Hrvatska - Meksiko 0-1 (3. lipnja 2002., Nigata, SP u Japanu i Južnoj Koreji) Meksiko - Hrvatska 3-1 (23. lipnja 2014., Recife, SP u Brazilu) Meksiko - Hrvatska 1-2 (28. svibnja 2017., Los Angeles, prijateljska utakmica)