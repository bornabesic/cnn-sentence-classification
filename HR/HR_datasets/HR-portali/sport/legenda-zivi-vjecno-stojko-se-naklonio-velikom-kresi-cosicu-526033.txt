Prije 22 godine umro je legendarni Krešimir Ćosić izgubivši borbu s rakom u 47. godini života u Baltimoreu. Jedan od najvećih hrvatskih košarkaša svih vremena bio je ispred svog vremena, mnogima uzor, među njima i Stojku Vrankoviću koji je zbog njega cijelu karijeru na leđima nosio broj 11. Stojko je kao predsjednik Hrvatskog košarkaškog saveza, zajedno s tajnikom Josipom Vrankovićem, položio vijenac te zapalio svijeću na Krešinu grobu. Krešimir Ćosić rodio se u Zagrebu, odrastao u Zadru gdje je osvojio prvi trofej sa 17 godina 1965. S Cibonom osvaja Kup kupova i tri prvenstva. Košarkaškog je majstora put  odveo u Ameriku. Nakon četiri sezone u Zadru odlazi preko 'bare' i do 1973. igra  u SAD-u na Sveučilištu Brigham Young.   I danas čuvaju njegov dres u prostorijama Sveučilišta. Ćosić je bio i prvi neamerikanac kojeg su uzeli na draft u NBA, a uvršten je i u All American sastav kao jedini Europljanin. No karijeru u NBA-u ipak nije izgradio. Odlučio se vratiti u Hrvatsku i to ponovno u Zadar. S reprezentacijom za koju je nastupio 303 puta osvojio je na europskom prvenstvu prvo (1973., 1975.,1977), drugo (1969., 1971., 1981.) i treće mjesto (1979.), na svjetskom prvenstvu prvo (1970., 1978.) i drugo mjesto (1967., 1974.), a na Olimpijskim Igrama zlatnu (1980. u Moskvi.) i srebrnu medalju (1968. u Mexico Cityju., 1976. u Montrealu). Karijera ga je odvela i u Sloveniju i Italiju, a na kraju i do trenerske klupe. Vodio je splitsku Jugoplastiku, Dietor iz Bologne i AEK. Kao trener vodio je čak 83 puta reprezentaciju Jugoslavije osvojivši srebro na Olimpijskim igrama u Seoulu 1988., te broncu 1986. na Svjetskom prvenstvu i godinu kasnije na Europskom. Nebrojeni uspjesi donijeli su mu 1996. i mjesto u Kući slavnih. Time je postao tek treći strani igrač koji je dobio tu čast.