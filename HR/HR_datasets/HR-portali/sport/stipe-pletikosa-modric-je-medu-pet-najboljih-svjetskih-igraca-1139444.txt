Nogomet u njemu živi svaki dan, nije važno što je već pola godine u igračkoj mirovini. Kada sjednete za stol s proslavljenim vratarom Hrvatske i Hajduka Stipom Pletikosom, laureatom iz 2002. godine u akciji Večernjeg lista, je tema samo jedna – nogomet. Razgovarali smo između Božića i Nove godine, pogledavali prema 2017. godini. A on se vratio i koji dan unatrag. – Šest mjeseci nema me među vratnicama, a evo godinu je dana otkako sam potpisao za Deportivo, 27. prosinca 2015. Čini mi se kao da je prošlo mjesec dana od toga, a ne cijela godina. Toliko se toga promijenilo, ona posljednja utakmica protiv Reala, pa odlazak s terena... – prisjeća se Pletikosa. Maestralni dirigent Da, u toj posljednjoj utakmici u karijeri, s 37 godina na leđima, Pletikosa se sučelio s najboljim napadom današnjice, prijetili su Cristiano Ronaldo, Gareth Bale i Karim Benzema, a igrom je dirigirao Luka Modrić. Tog 14. svibnja 2016. godine u La Coruñi Pletikosa će se sjećati cijeli život. Istina, primio je dva gola, oba od Cristiana Ronalda, ali i obranio brojne teške lopte. A i taj izravni dvoboj s Modrićem samo mu je dao potvrdu u izboru za najboljeg nogometaša Hrvatske u 2016. godini. – Luka Modrić, nego što. On je hrvatski broj jedan. Kada razmišljam o njemu, prvo mi padne na pamet da je prava šteta što je već navršio 30 godina i koliko god ja želio da mu karijera bude što dulja, žalim što ću ga gledati još samo pet-šest godina. Luka je svjetska klasa. Vjerujte, nisam subjektivan kada ga vidim u samom vrhu. Isprijed su samo Ronaldo i Messi, a slijedi krug igrača u kojem je i Modrić. Vrhunska kvaliteta, zajedno s Iniestom, Pogbom, Luka spada među pet najboljih nogometaša na svijetu. Zato su me i začudili neki izbori u kojima nije u vrhu, ali uvijek ima nepravda u tim izborima. Jednostavno, Modrića je užitak gledati, igra s takvom lakoćom da je to jednostavno nevjerojatno – objašnjava Pletikosa. Modrić nije samo bio dirigent Realove igre, bio je i ključni igrač reprezentacije koja je na Europskom prvenstvu u Francuskoj ispala u drugom krugu. Još se lome koplja je li nastup izabranika Ante Čačića uspjeh ili neuspjeh. – Momci su u teškim uvjetima jer je ozračje oko reprezentacije loše, a postigli su dobar rezultat. Ali, nikako se ne mogu oteti dojmu da smo trebali napraviti puno više. Imamo odlično izbalansiranu selekciju, ne govorim o prvih 11 ili 13-14 kvalitetnih igrača, nego o 17-18 izuzetno kvalitetnih igrača. Smatram da smo jedna od pet najboljih reprezentacija na svijetu. Ne želim da moje riječi ispadnu kao nekakav pritisak na izbornika ili slično, ali nevjerojatna je tolika količina kvalitete na jednome mjestu. Zbog toga svi moramo biti sretni, uvjeren sam da ćemo u Rusiji postići odličan rezultat. Cijela selekcija ostaje na okupu, otišao je samo kapetan Darijo Srna, bez problema možemo ostvariti najviše dosege. Kada pogledam reprezentaciju, bez problema mogu reći da ni generacija “pravih” vatrenih nije bila kvalitetna kao ova generacija – rekao je Pletikosa. “Penzionerski” dani proslavljenog vratara najviše su vezani uz obitelj. Supruga Angela i on u međuvremenu su dobili četvrto dijete, Franku, Eli i Ruži pridružio se Manuel. – Teško se isključiti iz nogometa, ali uživam u obitelji. Nadoknađujem vrijeme koje nisam provodio s njima, sretan sam što sam dio odrastanja svoje djece. Ali, isto tako polako razmišljam što sutra, vidim se u nogometu. Iza mene je karijera, koju nisam gradio na skandalima, uvijek sam iza sebe, gdje god sam bio, ostavljao dobre odnose – kazao je Pletikosa. Slijedi trenerski posao Nema dvojbi da će ga takvo razmišljanje odvesti prema trenerskoj karijeri. Pletikosa živi u takvom okruženju, njegovi najbolji prijatelji Ivan Leko, Ivan Jurić i Igor Tudor već su duboko u njoj. Leko radi u belgijskom St. Truidenu, Tudor je u turskom Karabuksporu, a Jurić čuda radi s Genoom. – Trojica mojih prijatelja su treneri, uživam u nogometnim razgovorima s njima. Učimo jedni od drugih svaki dan – kaže Pletikosa. Jurić je trenutačno s Genoom u fokusu, jedan je od najtalentiranijih trenera u Italiji. – Jurić i ja imamo slične poglede na nogomet, volimo čvrstu organizaciju. Napravio je posao savršeno, najprije s Crotoneom pa sada s Genoom. Njegove momčadi ne trče više od suparničkih, ali jednostavno je nevjerojatno kako uspijevaju držati ritam tijekom cijele utakmice. Inzistira na presingu, na automatizmu. Jurić ima viziju, ideju, odličan je i inteligentan trener. Krasi ga i to što je izvrstan psiholog, igrači osjećaju da su važni, svaki mu je trening savršen. A on je čvrsto na zemlji u svakom trenutku. Bio sam kod njega kada je Genoa pobijedila Juventus, znate li gdje je bio jutro nakon utakmice. Prvi je došao u kamp, u osam ujutro bio je na poslu i pripremao se za ono što slijedi. To dovoljno govori o njemu – zaključio je Pletikosa. 