Dejan Kljajić, predsjednik odbojkaškog kluba Olimpik napravio je pravi mali podvig. Od kluba koji se natjecao u Petoj ligi doveo ga je do Superlige, ali i kluba koji je po broju članica najmasovniji u Europi. A navodno ste bili dobar odbojkaš. - Nisam. Igrao sam, nogomet u Trešnjevci, od pionira do juniora. I to na desnom krilu jer sam bio dosta brz - rekao je Kljajić. Odbojku je zavolio u srednjoj školi, pa kasnije na fakultetu. - Zvonko Brkić, profesor tjelesnog odgoja u srednjoj školi, tražio je odbojkaše. Vidio je kako visoko skačem pa me angažirao. Kasnije kad sam upisao fakultet, igrao sam za Geodeziju. Htio sam biti glumac Umjesto Geodezije htjeli ste studirati nešto sasvim drugo? - Htio sam biti slikar ili glumac. Crtao sam već u četvrtom razredu osnovne škole za novine „Zvončić“. Volio sam crtati karikature i stripove. Uglavnom sam slikao karikature svojih kolega iz razreda - istaknuo je Dejan. Zanimljiva je priča kako ste osnovali klub Vrapče? - Počeo sam sve više igrati odbojku na pijesku na prvom terenu na Jarunu. Tamo sam radio kao spasilac pa bi u slobodnim trenucima igrao odbojku na pijesku. No, problem je bio što su svaki put tamo dolazili igrati profesionalci iz Mladosti. A pravilo je bilo da pobjednik uvijek ostaje na terenu. Uvijek ispadao i to me deprimiralo. I onda sam osnovao klub Vrapče i u tom kvartu smo kasnije napravili svoje terene. Kada sam shvatio da svi preko zime odlaze u dvoranu morao sam osnovati još jedan klub, ali ovoga puta za dvoransku odbojku. Tako je 2006. osnovao klub Olimpik. Zašto ime Olimpik? - Nazvan je po brazilskom brendu tenisica Olimpikus. U deset godina smo došli od petoligaša do sadašnje Super lige. Imamo 662 igračice u klubu Nemate svoju dvoranu? - Da kao domaćini igramo u Trnskom. Nadam se da ćemo za sljedeću sezonu osposobiti školsku dvoranu u Gornjem Vrapču. Najmasovniji ste klub u Europi. Što to znači? To znači da nijedan odbojkaški klub u Europi nema toliko članova kao mi, a imamo ih točno 662. U klubu radi 19 trenera Kako se financirate? - Isključivo članarinama, a grad nam daje godišnje 70.000 kuna. Koliko ste svojih novaca potrošili u ovih 11 godina? - Puno. Svojim novcima kupio sam klupski kombi, a u početku sam sva putovanja sam financirao. Jedno vrijeme imao sam pizzeriju Olimpik i tamo su sve djevojke imale besplatnu pizzu. Kakvi su planovi za sljedeće sezonu? - Tomislav Đurković ostaje trener. Igrački se moramo pojačati na nekoliko pozicija. Ambicije su da budemo peti, šesti u Super ligi. Jači od nas sigurno će biti Kaštela, Mladost i Zagreb. Možda ne bi igrali Super ligu da se lani niste spojili s klubom Fortis iz Botinca koji je zbog financija odustao od Prve lige? - Da, da se nismo spojili bio bi u velikom problemu. S postojećim igračkim kadrom trebalo bi mi četiri, pet godina da dođem do Superlige. To bi me koštalo negdje pola milijuna kuna. 