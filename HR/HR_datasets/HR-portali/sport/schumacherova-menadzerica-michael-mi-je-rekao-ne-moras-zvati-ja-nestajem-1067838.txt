Informacije o Michaelu Schumacheru koji se u svom domu u Švicarskoj oporavlja od teške nesreće doživljene na skijanju u prosincu 2013. godine i dalje cure na kapaljku, a objavljuje ih tek njegova menadžerica i glasnogovornica obitelji, Sabine Kehm. Za Süddeutschen Zeitung objasnila je zašto je tomu tako. - Svaka rečenica bila bi okidač za novo pitanje, a svaka riječ mamac za daljnje informacije. Nikada ne bi bilo mira - kazala je Kehm i otkrila detalje jednog razgovora: - Jednom sam dugo razgovarala s Michaelom i tada mi je rekao: 'Sljedećih godinu dana me ne moraš zvati, ja nestajem'. Mislim da je to bio njegov san, da to može napraviti jednog dana. To je razlog zašto i dalje želim zaštititi njegove želje i ne dopustiti da išta izađe u javnost.   Prisjetila se i kaosa koji je nastao nakon što je Schumacher stigao ozlijeđen u bolnicu u Grenoblu. - Morali smo osigurati bolnicu i držati novinare po strani kako bi olakšali posao liječnicima. Parkiralište i predvorje bolnice bili su stalno puni. Ispitivani su ljudi koji su posjećivali druge pacijente da li znaju išta o Michaelu. Bilo je i slučajeva kada su prijatelji i rođaci drugih pacijenata pokušali od novinara izvući novce nudeći informacije o Michaelu - kazala je Kehm dodavši kako ne može u nekoliko rečenica odgovoriti na pitanje kakvo je zdravstveno stanje Schumachera jer je riječ o procesu. >>'Schumacher nije ovdje s nama, moramo prihvatiti činjenice'