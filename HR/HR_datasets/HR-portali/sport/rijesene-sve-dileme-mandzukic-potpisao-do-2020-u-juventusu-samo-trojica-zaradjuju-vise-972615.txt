Foto: Getty Images/Guliver Image GOTOVO je s medijskim nagađanjima, Mario Mandžukić ostaje u Juventusu. Torinski klub službeno je potvrdio da je potpisao novi ugovor s hrvatski napadačem. Mandžukić se vezao uz Juve do 2020. godine. Njegov dosadašnji ugovor vrijedio je do lipnja 2019. godine, a novi je potpisao po bitno boljim uvjetima.  Prema pisanju talijanskog tiska, Mandžukiću je godišnja plaća narasla s 3,5 milijuna eura na pet milijuna. Time je postao četvrti najplaćeniji nogometaš torinske Stare dame. Više od njega zarađuju samo Gonzalo Higuain (7,7 milijuna eura), Paulo Dybala (6) i Miralem Pjanić (5,5). Zanimljivo je to da su prije samo nekoliko dana mediji objavili kako turski Bešiktaš hrvatskom napadaču nudi sedam milijuna eura godišnje da dođe u Istanbulu. Juve je brzo reagirao i podebljao ugovor hrvatskom napadaču.  Mandžukić je u Torino stigao iz madridskog Atletica u ljeto 2015., a otada je u 84 utakmice zabio 23 pogotka. Više nego golovima, navijače, suigrače i trenera Allegrija "kupio" je svojim požrtvovnim partijama. Mandžukić je ove sezone zabio deset golova, dok je devet namjestio. Više od Mandže od prošle sezone zabijali su samo Dybala i Higuain, a po stvorenim šansama (90) je četvrti igrač "Stare dame" i treći po broju udaraca prema golu (53).    Zanimljivo je to da nijedan igrač Juventusa nije dobio više duela u obrani od Mandžukića u posljednjim dvjema sezonama (74). "Mario je snažan i pozitivno tvrdoglav, on je jedan do simbola ovog Juventusa", poručili su iz kluba. Juventus je ove sezone osvojio dva trofeja - naslov talijanskog prvaka i talijanski Kup, a 3. lipnja igrat će i finale Lige prvaka protiv Real Madrida.