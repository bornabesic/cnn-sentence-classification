Najbolji hrvatski tenisač Marin Čilić, koji je postavljen za 7. nositelja Australian Opena, u prvom kolu premijernog Grand Slam turnira u 2017. godini igrat će protiv Poljaka Jerzyja Janowicza (ATP - 268.), a najbolja hrvatska tenisačica Ana Konjuh (WTA - 36.) za suparnicu je dobila Francuskinju Kristinu Mladenović (WTA - 45.), odlučeno je ždrijebom održanim u noći s četvrtka na petak u Melbourneu. Čilić se s Janowiczem sastajao dvaput te izgubio od njega 2012. na Masters turniru u Parizu, a pobijedio ga u Davis Cup dvoboju u Varšavi. Čilić se nalazi u gornjem dijelu ždrijeba, gdje je peterostruki finalist Australian Opena i najbolji tenisač svijeta Britanac Andy Murray. U slučaju pobjede nad Poljakom Čilić će u 2. kolu igrati protiv boljeg iz dvoboja Argentinca Facunda Bagnisa i Britanca Daniela Evansa. Čilićev mogući suparnik u 3. kolu je Australac Bernard Tomić, u osmini finala Jo-Wilfried Tsonga, a u četvrtfinalu Švicarac Stan Wawrinka. Preostala dvojica hrvatskih predstavnika su u donjem dijelu ždrijeba. Ivo Karlović je 20. nositelj i za suparnika je dobio ljevorukog Argentinca Horacia Zeballosa (ATP - 69.) s kojim se do sada još nije sastajao. Ako prođe Zeballosa, Karlovića čeka bolji iz meča Čeha Pavlašeka i Australca Whittingtona. Borna Ćorić (ATP - 57.) u 1. kolu će igrati protiv Ukrajinca Alexandra Dolgopolova (ATP - 63.) koji ga je svladao 2015. na Masters turniru u Monte Carlu, a uzvratio mu je pobijedivši ga iste godine na Masters turniru u Šangaju. U slučaju pobjede Ćorić bi u 2. kolu igrao protiv pobjednika dvoboja Čeha Veselog i Francuza Monfilsa koji je 6. nositelj Australian Opena. Sve tri hrvatske tenisačice nalaze se u donjem dijelu ždrijeba i sve tri su svladale svoje suparnice u jedinom meču koji su protiv njih igrale. Mirjana Lučić-Baroni (WTA - 79.) će otvoriti turnir protiv 24-godišnje Kineskinje Qiang Wang (WTA - 70.), a pobjeda bi ju odvela na bolju iz dvoboja 3. nositeljice Poljakinje Agnieszke Radwanske i Bugarke Cvetane Pironkove. Donnu Vekić (WTA - 97.) čeka 19-godišnja Australka Lizette Cabrera (WTA - 208.), a plasman u 2. kolo za suparnicu bi joj donio pobjednicu dvoboja Dankinje Caroline Wozniacki i Australke Arine Rodionove. U slučaju pobjede nad Kristinom Mladenović, Anu Konjuh bi u drugom kolu igrala protiv bolje iz meča Australke Darije Gavrilove i Britanke Naomi Broady. Braniteljica naslova i prva tenisačica svijeta Njemica Angelique Kerber otvorit će turnir protiv Ukrajinke Lesije Curenko (WTA - 61.), a težak posao čeka 2. nositeljicu Serenu Williams koja za suparnicu ima Švicarku Belindu Benčić (WTA - 48.). Branitelj naslova i lovac na rekordni sedmi pobjednički trofej u Melbourne Parku, Srbin Novak Đoković, imat će teško otvaranje protiv ljevorukog Španjolca Fernanda Verdasca koji je na prošlotjednom turniru u Dohi protiv njega propustio pet meč-lopti u polufinalu. Prvi tenisač svijeta Andy Murray po svoj prvi naslov na Australian Openu kreće protiv Ukrajinca Ilje Marčenka. Murrayjev potencijalni suparnik u osmini finala je Francuz Lucas Pouille, a u četvrtfinalu Japanac Kei Nishikori. Đokovića bi u osmini finala mogao čekati Bugarin Grigor Dimitrov, a u četvrtfinalu Austrijanac Dominic Thiem. Deveti nositelj Rafael Nadal i 17. nositelj Roger Federer, koji su se potencijalno mogli sastati već u 3. kolu, smješteni su u dva različita dijela ždrijeba. Federer je u gornjoj polovici i otvara turnir protiv kvalifikanta. Grand Slam rekordera u čijem je taboru Ivan Ljubičić, put u 3. kolu može odvesti na Čeha Tomaša Berdycha kojeg trenira Goran Ivanišević. Nadal je u donjoj polovici ždrijeba, a na startu će igrati protiv Nijemca Floriana Mayera. Prvi nositelj na njegovom putu u 3. kolu je 19-godišnji Nijemac Alexander Zverev. Potencijalni suparnik u osmini finala je Gael Monfils, a u četvrtfinalu 3. nositelj Miloš Raonić koji je svladao Španjolca prošlog tjedna u četvrtfinalu turnira u Brisbaneu. Australian Open započinje u ponedjeljak, a prvi mečevi započet će u 1 sat iza ponoći po srednjoeuropskom vremenu.