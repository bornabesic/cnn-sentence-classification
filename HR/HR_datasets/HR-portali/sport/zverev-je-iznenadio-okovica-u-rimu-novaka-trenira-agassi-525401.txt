Njemački 20-godišnji tenisač Alexander Zverev u nedjelju je u Rimu ostvario najveći rezultat u dosadašnjoj karijeri osvojivši svoj prvi trofej na turnirima Masters 1000 serije, za što je u meču za naslov svladao drugog tenisača svijeta i četverostrukog rimskog pobjednika Srbina Novaka Đokovića sa 6-4, 6-3.  Mladi je Nijemac postao najmlađi pobjednik u Foro Italicu od Rafaela Nadala koji je 2006. godine svoj prvi od sedam rekordnih naslova osvojio kao 19-godišnjak. Zverev je dominirao čitavim dvobojem, u kojem je nekada najboljeg tenisača svijeta ostavio bez ijedne prilike za 'break'. Tako mu je oduzeti Đokovićev servis na početku meča bio dovoljan za osvajanje prvog seta, a još dva 'breaka', za 2-1 i konačnih 6-3 u drugom setu, donijeli su mu treći trofej u 2017. godini, a četvrti u karijeri. Za njega je Zverev nagrađen sa 820.035 eura i 1000 bodova koji mu donose pomak na deseto mjesto pojedinačne ATP ljestvice, što mu je prvi ulazak u Top 10 društvo. Zverev je ujedno postao prvi njemački tenisač od Tommyja Haasa i njegovog trijumfa u Stuttgartu 2001. godine, koji se domogao naslova na turnirima Masters 1000 serije. Osim spomenute dvojice, samo su još dvojica njemačkih tenisača osvajali trofeje na Mastersima: Boris Becker pet puta, a Michael Stich dvaput. Novak Đoković je ostao na četiri rimska naslova, 30 Masters 'štitova' i 67 naslova u karijeri. Nedugo nakon meča Srbin je objavio kako će započeti suradnju s Andreom Agassijem koji će mu postati trener. Hrvatski Davis Cup reprezentativac Ivan Dodig i Španjolac Marcel Granollers nisu uspjeli osvojiti drugi zajednički naslov, nakon što su u nedjeljnom finalu rimskog Mastersa Francuzi Pierre-Hugues Herbert i Nicolas Mahut slavili sa 4-6, 6-4, 10-3.