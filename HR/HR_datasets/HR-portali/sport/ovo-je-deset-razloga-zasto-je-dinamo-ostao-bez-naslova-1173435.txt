Igrala se sezona 2004./05., ispala je najgora u povijesti Dinama otkako je naše nogometne lige, plavi su završili u ligi za ostanak. Diglo je to tada ‘živac’ Zdravku Mamiću koji je najavio: – Sada će Dinamo biti prvak sljedećih deset godina! Zvučalo je to tada bahato i nemoguće, no Dinamo je to ostvario, čak 11 godina zaredom plavi su bili prvaci. Nakon deset godina Mamić je najavio novih deset godina dominacije, no serija je stala nakon 11 godina, Rijeka se posložila kao klub i kao momčad te na kraju kao prva promarširala ligom. Osim dobrih stvari koje je pokazala Rijeka, i plavi nose dio krivice zbog gubitka naslova prvaka. Cijela im je sezona bila turbulentna, već tijekom priprema otišao je Zoran Mamić koji je bio trener, ali i sportski direktor, pa se lutalo s trenerima, mijenjali su se i sportski direktori, ‘šaralo’ se i s momčadi. Na kraju, koliko je god ulazak u Ligu prvaka Dinamu donio veliku financijsku korist, donio je i štetu plavima. Zavaralo ih je sve to, prošli su preko objektivno bolje momčadi (Red Bull Salzburg), a onda se u Ligi prvaka potrošili bez osvojenog boda, bez postignutog gola. Sve je to Rijeka koristila jer je ostala bez igranja u europskoj skupini, mirno skupljala bodove i na kraju zasluženo prva prošla ciljem. No Dinamo se ne treba baviti Rijekom, već samo sobom, naučiti nekog vraga iz svih pogrešaka kojih je bilo ove sezone te naučiti kao što je naučio spomenute 2005. godine. Pa onda ova sezona u kojoj su nakon duge dominacije ostali bez naslova prvaka može biti hvatanje novog zaleta. Bilo bi krivo čekati da Rijeka padne, da ostane bez novca ili igrača, moraju raditi na sebi. Ovo je deset razloga zašto je Dinamo ostao bez naslova: 1. Udaljavanje Zdravka Mamića Iako je Zdravko Mamić i dalje ključni čovjek Dinama, isto je tako istina da on u klubu više ne provodi toliko vremena, svrati tu i tamo. No, dok je on bio tamo od jutra do mraka, bilo je drukčije, veliki šef odlučivao je baš o svemu, znali smo se šaliti da se bez njega ni WC papir ne može kupiti. Zbog svojih problema s tužiteljstvom odlučio se odmaknuti, no dojam je, da je ostala njegova čvrsta ruka svakodnevno u klubu, plavi ne bi ispustili naslov. 2. Odlazak Zorana Mamića Mlađi Mamić veliki je krivac za posrtaj Dinama. Iako je momčad kao trener preuzeo a da o tome nije mnogo znao, u tri godine puno je toga naučio. Bio je pametan, okružio se odličnim stručnjacima. Pa i sam Matjaž Kek iz Rijeke poručio je da je Zoki imao odličan stožer. Ostavio je plave na početku priprema i tu su krenuli problemi za momčad koja nije bila spremna na takvu promjenu jer sa Zokijem je imala obiteljsku atmosferu, sjajne rezultate... 3. Dovođenje Zlatka Kranjčara Dinamo je ušao u Ligu prvaka, ostvario sjajan rezultat, a onda ostao bez dva jaka aduta. Marko Pjaca pokazao je kakvu ima snagu, pa i sezonu prije sam je Dinamu donio niz pobjeda svojim pogocima, baš onim odlučujućim. Dečko koji ima moć, prodornost... Dobro, ne može se odbiti toliki novac od Juventusa. No, kad je otišao Rog, Dinamo je ostao bez duše, motora, energije na sredini terena. Znamo da su u Dinamu žalili iako je njegova prodaja osigurala plavima proračun i za sljedeću sezonu. Da smo bar prodali Ćorića, a zadržali Roga – čuli smo u Maksimiru. 4. Puštanje Franka Andrijaševića Cico je krivac za Andrijaševićev odlazak, Zoran Mamić vratio ga je s posudbe i rekao mu da računa na njega, no Zokijev nasljednik rekao mu je da može ići. Dobro, uvijek je pitanje bi li Franko tako igrao u Dinamu kao što je igrao u Rijeci gdje mu je Kek pronašao idealnu poziciju i ulogu, bio je prije toga u Maksimiru i nije se nametnuo, no u lokosima je igrao dobro i vidio se njegov potencijal. U svakom slučaju Dinamo nije napravio dobar potez kad je pustio Andrijaševića i tako pojačao konkurenta. 5. Prodaja Marka Pjace i Marka Roga Dinamo je ušao u Ligu prvaka, ostvario sjajan rezultat, a onda ostao bez dva jaka aduta. Marko Pjaca pokazao je kakvu ima snagu, pa i sezonu prije sam je Dinamu donio niz pobjeda svojim pogocima, baš onim odlučujućim. Dečko koji ima moć, prodornost... Dobro, ne može se odbiti toliki novac od Juventusa. No, kad je otišao Rog, Dinamo je ostao bez duše, motora, energije na sredini terena. Znamo da su u Dinamu žalili iako je njegova prodaja osigurala plavima proračun i za sljedeću sezonu. Da smo bar prodali Ćorića, a zadržali Roga – čuli smo u Maksimiru. 6. Bez pravih pojačanja na ljeto Ako je Dinamo već prodao Pjacu i Roga, onda je morao pronaći pojačanja. Dobro, Kranjčar je na poziciji Pjace vidio Fernandesa, ali njega se Petev kasnije odrekao. Osim Antolića koji je bio standardan, ostali su se rotirali i nitko nije odgovorio zahtjevima, donio energiju, nitko od igrača nije pokazao da može povući momčad i kad joj ne ide, da može zaustaviti suparnika koji je u naletu, tek je u završnici prvenstva Nikola Moro pokazao je da bi mogao biti ‘taj’, ali moramo opet zavapiti za Ademijem. I zato nije jasno zašto su pustili Jonasa, jedinog destruktivca. 7. Krivac je Ivajlo Petev Novi trener dobio je u ruke razbijenu vojsku, momčad koja to nije bila, već je bila skup potonulih pojedinaca i zato Bugarinu ne možemo puno zamjeriti. No imao je sad već dovoljno vremena da standardizira momčad, a to nije uspio, stalno je nešto rotirao, a tako se ne može doći do automatizama u igri koji su prijeko potrebni, pogotovu ako više nema tako veliku individualnu klasu koja bi sama riješila utakmice, kao što to sad zna jedino Soudani. Da, imao je Petev i problema s ozljedama zbog kojih je i morao mijenjati. 8. Previše mladih odjednom Kad je Petev vidio da stariji igrači ne daju ono što je očekivao, okrenuo se mladima. I ne sjećamo se u zadnjih desetak godina da je Dinamo odjednom u momčadi imao toliko mladih i toliko domaćih igrača. I to je sjajna stvar, to su zazivali navijači. Samo, ne vidimo da su se zbog toga vratili na stadion. Jedan od malo iskusnijih igrača plavih rekao nam je da je jako teško s toliko mladih imati kontinuitet, pogotovu kad je momčad pod pritiskom. No u Dinamu je to uvijek problem, želi se promovirati mlade, ali ne ide to s toliko njih odjednom u momčadi. 9. Dovođenje Sammira, blokada Ćorića Lutanje u sportskoj politici nastavilo se dovođenjem Sammira. On je trebao biti igrač koji će svojim znanjem i iskustvom pomoći u lovu na Rijeku, a postao je kamen smutnje. Došao je nespreman, a guralo ga se u momčad, s njim je i Ćorić preselio na krilo gdje se nije snašao jer on je najbolji baš na poziciji koju mu je oteo Sammir. Na kraju je na tom mjestu najbolje igrao Amer Gojak. I sad Dinamo mora vidjeti kako dalje, Sammira su tek doveli i ne misle ga se samo tako riješiti, Ćorić je trebao biti projekt kluba, a sad za njega više nema bogatih ponuda... 10. Krivi su Matjaž Kek i Rijeka Oni su ipak glavni krivci. Na stranu sad sve pogreške koje je Dinamo napravio i što mu se događalo jer, pobijedi li Dinamo Rijeku u posljednjem kolu, na kraju sezone imat će više bodova nego što je imao u prijašnjoj sezoni kad je uvjerljivo bio prvak. Presudio je Matjaž Kek i njegov kontinuitet, dobro probrani igrači i standardizirana momčad. Upisala je Rijeka samo jedan poraz i u tom grmu leži zec. Da je Rijeka ostala na 75 do 80 bodova, Dinamo bi bio prvak i ne bismo tražili krive korake u Maksimiru. No tko mu je kriv što nije osvojio više bodova...