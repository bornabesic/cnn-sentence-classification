ELEAGUE, CS:GO natjecanje u organizaciji Turner Sportsa, nominirano je za nagradu Emmy za sportski program u kategoriji "Outstanding Studio Design/Art Design"! Da bi osvojio nagradu, trebao bi pobijediti prijenose nekih od najvećih sportski događaja na svijetu, Olimpijske igre (NBC), Super Bowl LI (FOX) i Europsko prvenstvo u nogometu (ESPN). Iako su šanse da ELEAGUE u takvoj konkurenciji osvoji Emmy gotovo nikakve, ta nominacija i priznanje esportu od sportskih stručnjaka veliki je korak u njegovoj afirmaciji.  Naravno, ELEAGUE neće osvojiti Emmy za sportski program jer su prijenosi Olimpijskih igara ili Eura ipak nekoliko stepenica iznad. Međutim, da bi bilo koji sportski program uopće bio nominiran za sportski Emmy, moraju ga izglasati sportski stručnjaci i mora ući u izbor pet najboljih sportskih programa. Zato je nominacija televizijskog programa esporta među najveće sportske događaje veliki uspjeh i priznanje struke. Bez obzira na to radi li se o promociji esporta, nedostatku ostalih sportskih događaja prošle godine ili se zaista odaje priznanje za odlično odrađen posao. To nije važno jer je esport došao na Emmy! Dodjela nagrada održat će se 9. svibnja u New Yorku.   ELEAGUE se ni po budžetu niti po gledanosti ne može mjeriti sa Super Bowlom ili finalom NBA lige, ali s obzirom na utjecaj esporta, radi se o jednoj od najboljih produkcija dosad. Ključ uspjeha ELEAGUEA u tome je što su njegovi organizatori uspjeli osigurati funkcionalni prijenos esporta na TV-u, a vrhunsku produkciju predstaviti u esportu. Ključni ljudi koji stoje iza tog projekta također su kombinacija iskustva i profesionalnosti obaju svjetova, ali ovoga puta imaju isti cilj: privući mlađu publiku vrhunskim televizijskim prijenosima prestižnih natjecanja u esportu. Iako esportu televizija nije neophodna za daljnji rast, izgleda da bi upravo on mogao biti svježa krv televizijskih programa.