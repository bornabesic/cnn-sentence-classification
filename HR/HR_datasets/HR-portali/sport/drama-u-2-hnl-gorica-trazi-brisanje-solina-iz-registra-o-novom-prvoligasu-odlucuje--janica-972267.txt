Foto: Marko Lukunić/Pixsell NAKON što je HNS jučer objavio rješenje o licencijama za 1. i 2. HNL sljedeće sezone, prema kojem Split ispada u treću ligu, danas se u hrvatskom nogometu odvija nova drama. Predsjednik Gorice Nenad Črnko jutros je Središnjem državnom uredu za sport podnio zahtjev za brisanjem NK Solina iz registra profesionalnih klubova. Kolo prije kraja 2. lige Gorica ima dva boda više od Solina na drugom mjestu koje vodi u doigravanje za ulazak u prvu ligu. Ove momčadi u nedjelju igraju međusobno u Velikoj Gorici i mogu odlučiti o 2. mjestu. No, utakmica nije trebala imati nikakav rezultatski značaj, barem ne do danas. Jedan od osnovnih uvjeta za dobivanje licencije jest najmanje 51 posto profesionalnih igrača u klubu, ali Solin je svejedno podnio zahtjev za licenciranjem. "Ja sam svoje prijatelje iz Solina početkom svibnja upozorio i pitao 'Ali vi ne planirate igrati Prvu ligu'. U sustavu Comet se jasno može vidjeti broj profesionalnih igrača, a oni su u tom trenutku imali tek jednog stranca i Šarliju, koji je kod njih na posudbi, a pod profi ugovorom je sa Slaven Belupom. Ja sam prije naše utakmice s Rudešom još jednom išao provjeriti ima li promjena i kad sam vidio da ih nema, naši igrači su se krenuli čistiti od kartona uoči kvalifikacija za Prvu ligu", rekao je za Dalmatinski portal Črnko. Međutim, Solin je dobio licenciju za prvu ligu i Črnkov klub se našao u problemima. "Ne znam kako su dobili licenciju, ali mi smo sad uoči utakmice protiv njih bez šest kartoniranih igrača. Tu utakmicu smo mislili igrati s kombiniranim sastavom juniora i B-momčadi. Iskreno mi je žao što je do ovoga došlo, ali propisi se moraju poštovati. Osobno sam prijatelje iz Solina odavno upozoravao da nemaju igrače pod ugovorima", požalio se predsjednik Gorice. O svemu će, na kraju priče, odlučivati Janica Kostelić. "Njezin ured će, kao i puno puta do sada, cijeli slučaj riješiti u roku od dva dana i očekujem da ćemo sve znati do petka. I dalje mi nije jasno kako je Solin dobio dozvolu za igranje u Prvoj HNL, ali očekujem da ih se izbriše iz registra profesionalnih klubova", zaključio je Črnko.