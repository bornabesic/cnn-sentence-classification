Hrvatski rukometni izbornik Željko Babić u samo godinu dana izborio je dva polufinala velikih rukometnih natjecanja. Na jednom natjecanju (Europsko prvenstvo u Poljskoj) postigao je to uz određenu dozu sreće, a na drugom (Svjetsko prvenstvo) uspjelo mu je to rukometnim znanjem. Koje je pokazao u četvrtfinalnoj utakmici sa Španjolskom. Proučio je igru Španjolaca do detalja. Zatvorio je sredinu obrane znajući da Španjolska nije tolio jaka u vanjskom šutu. To se pokazalo točnim jer su španjolski vanjski igrači postigli u prvom poluvremenu samo dva pogotka. Zatvorio je crtu gdje je bio Aguinagalde (samo jedan gol), jedan od najboljih svjetskih kružnih napadača. Španjolci su bili nemoćni pred našom pokretljivom obranom 6-0. Ovaj put nisu naši igrali obranu 5-1 koja je bila pogubna na EP-u kada smo od Španjolaca izgubili u polufinalu. Naravno, nismo mogli zatvoriti sve pa su nas Španjolci dobro iskontrirali, a i puno su pogodaka postigli s krila. Prije početka SP-a Željko Babić tvrdio je da je primarni cilj ulazak u četvrtfinale i stvaranje momčadi za Europsko prvenstvo 2018. godine kojem smo domaćini. S obzirom na to da nije bilo Kopljara, Čupića, Sliškovića i Marića, četvorice startera s prošlih velikih natjecanja (EP i OI), te da smo u Francusku došli s četvoricom debitanata (Božić-Pavletić, Kontrec, Jotić, Mihić). Mandalinić i Mamić pokrpali su izostanak Sliškovića, Kontrec i povratnik Musa nadomjestili su Marića, a Šebetić i Stepančić dostojno su zamijenili Kopljara. Željko Babić je na SP-u promovirao novog igrača koji je veliko otkriće – Luku Cindrića. U polufinalu nas čeka Norveška. Babić zna kako protiv Norvežana. Pobijedio ih je u susretu za broncu na EP-u te u kvalifikacijama za Olimpijske igre u Riju. Kada bi Hrvatska ušla u finale, bila bi to odlična reklama za EP u Hrvatskoj 2018. godine u ovo vrijeme. A na finale ne čekamo tako dugo. Zadnji put igrali smo u finalu 2010. na Europskom prvenstvu u Austriji. A može li se ove godine ponoviti Portugal 2003. godine? Odgovor ćemo saznati u petak. 