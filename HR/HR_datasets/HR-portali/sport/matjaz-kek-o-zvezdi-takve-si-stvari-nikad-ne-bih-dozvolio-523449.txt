Svi koji me znaju, znat će i moj komentar na ovo. Imam ugovor do 15. lipnja i davno sam se dogovorio s Rijekom, rekao je Matjaž Kek o vijesti koja je odjeknula među navijačima riječkog prvoligaša. Dok se bore za povijesni naslov, a Dinamo smanjuje prednost, iz Srbije stiže vijest da je Slovenac 90 posto novi Zvezdin trener, i to plasirana kao 'ekskluziva'. - Želim raditi i živjeti ovdje, ne bih si dozvolio pregovarati s drugim klubovima dok imam ugovor, zbog svog karaktera, stožera, igrača, a posebno zbog navijača - rekao je Kek u emisiji 'Pod stijenama Kantride'. Damir Mišković još prošle godine predložio je Keku novi ugovor, s njim i bolje uvjete i kad Slovenac priča da se dogovorio s Rijekom, vjerojatno priča o tom ugovoru koji bi ga trebao zadržati u Rijeci do 2021. godine. No još ga nije potpisao. Može li to zabrinuti navijače Rijeke? U kombinaciji s Kekovim izjavama kako ne želi pregovarati s drugim klubovima jer ima ugovor do 15. lipnja to sigurno ne zvuči ohrabrujuće za navijače kluba koji se bori za naslov. No kad malo bolje razmislimo, ne pada nam napamet niti jedan razlog zašto bio Kek ostavio uređen klub i otišao u Zvezdu koja je, najblaže rečeno, u rasulu. Još ne tako davno i Prosinečki je najavljivao tužbu jer mu Zvezda duguje. E sad, zašto Kek još nije potpisao novi ugovor s Rijekom i što čeka ako je, kako kaže, sve odavno dogovorio s predsjednikom, to je druga stvar, isto tako zanimljiva.  - Moramo maknuti negativnu energiju i sve što dolazi sa strane. Moramo zadržati mir, to je jedino što ću reći. Ne želim si raditi reklamu, živim i radim od rada i od toga što dajem sve od sebe - dodao je. Cijeli razgovor poslušajte OVDJE. Rijeka ima pet bodova više od Dinama četiri kola prije kraja, ali još igra protiv Hajduka doma i kod Dinama u gostima u zadnjem kolu. Ni gostovanje u Koprivnici neće biti lak zalogaj Kekovim igračima, dok problema ne bi smjelo biti doma kod Cibalije. 