Španjolski nogometaš Marc Bartra (26), koji je stradao u sinoćnjem, po svemu sudeći terorističkom napadu na autobus momčadi Borussije Dortmund, operirao je ruku i za par dana bi mogao napustiti bolnicu. Bartri je u bombaškom napadu na autobus pukla kost desne ruke zbog čega je operiran. U ruci i ramenu su mu završili i komadići stakla koji su prilikom operacije uklonjeni. Još uvijek je nepoznato hoće li se mladi Španjolac ove sezone vratiti na terene, ali za nekoliko dana bi mogao napustiti bolnicu. Njegov otac je nakon operacije poručio kako se Marc osjeća dobro, a nešto kasnije na društvenim mrežama se oglasio i mladi branič. "Hvala svima na porukama podrške. Kao što vidite, danas sam puno bolje. Svim silama sam večeras uz svoju momčad," napisao je Bartra na Instagramu. Španjolac je u Borussiju stigao u lipnju 2016. iz Barcelone za osam milijuna eura. Prema posljednjim vijestima njemačka policija je privela jednu osobu koja se povezuje s napadom na autobus, naglasivši da vlasti sada napad tretiraju kao teroristički.  Pojedinosti o uhićenoj osobi nisu objavljene. Istražitelji su na mjestu napada pronašli tri poruke jednaka sadržaja kojima odgovornost za napad preuzima islamistička skupina, ljutita zbog njemačkog sudjelovanja u operacijama protiv tzv. Islamske države u Iraku i Siriji.  Tužiteljstvo je kazalo da je eksplozivna naprava kojom je napadnut autobus dortmundske momčadi sadržavala dijelove metala.  Prethodno je ministar unutarnjih poslova Sjeverne Rajne Vestfalije, pokrajine u kojoj se nalazi Dortmund, kazao da istraga ide u svim smjerovima. Susret četvrtfinala Lige prvaka i Monaca trebao bi se igrati večeras u 18.45 sati. >>Policija potvrdila da je Bartra teže ozlijeđen, završio je na operaciji! 