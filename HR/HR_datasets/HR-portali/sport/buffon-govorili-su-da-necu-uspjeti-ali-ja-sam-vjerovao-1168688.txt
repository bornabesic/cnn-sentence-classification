Juventus je večeras svladao Monaco s 2:1 i s 4:1 ukupno prošao u finale Lige prvaka. Stara dama tako je primila samo jedan gol u nokaut fazi, a veliki dio zasluga za to nosi Gianluigi Buffon. Legendarni vratar s 39 godina na leđima će 3. lipnja u Cardiffu imati priliku osvojiti Ligu prvaka i tako uzeti jedini trofej koji mu nedostaje u velikoj karijeri. - To bi mi puno značilo. Taj bi naslov bio najveća radost u mojoj karijeri, uz osvajanje naslova svjetskog prvaka 2006. Bila bi to nagrada nakon puta popločanog hrabrošću, tvrdoglavošću i napornim radom. Oduvijek sam želio osvojiti ovo natjecanje i uvjeren sam da to mogu učiniti sa svojom momčadi i navijačima. To bi bilo sjajno, ali o tome ćemo pričati ako se to dogodi - rekao je Buffon nakon što je Juventus izborio finale. Buffon je finale Lige prvaka igrao i prije dvije godine, no Barcelona je bila bolja. - Poslije te utakmice svi su mislili da mi je to posljednji finale u karijeri. No, ja sam vjerovao u svoje snove i da mogu ponoviti finale. Buffon je danas protiv Monaca morao u mrežu pa se tako njegov niz bez primljenog gola u Ligi prvaka zaustavio 594 minute. Po tome je peti najbolji u povijesti Lige prvaka. Bolji od njega samo su: 853 minute Lehmann (Arsenal) 737 Navas (Real Madrid) 657 Van der Sar (Ajax) 622 Dida (AC Milan) 594 Buffon (Juventus) 