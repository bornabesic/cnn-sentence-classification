Foto: Guliver Image/Getty Images ENES KANTER, centar NBA momčadi Oklahome, našao se na tjeralici jer ga je Turska optužila da surađuje s teroristima.  Kanter je pristalica Fethullaha Gulena, kojeg turski predsjednik Tayyip Erdogan optužuje da je pokušao izvršiti puč i svrgnuti ga s vlasti.  Najpoznatiji turski košarkaš Erdogana je nazvao "Hitlerom 21. stoljeća", a nedavno je ostao u Rumunjskoj jer mu je Turska blokirala putovnicu. Sada pokušava dobiti američko državljanstvo. Objavio je potresno pismo o problemima u koje je upao... "Prošlog tjedna sam usred noći morao pobjeći iz Indonezije, a uhićen sam u Rumunjskoj jer su mi otkazali putovnicu. Ludo je kako vam vlada može oduzeti pravo da se vratite kući ili da slobodno putujete. Ne zbog nekog zločina, već zbog onog što kažete ili u što vjerujete. Ukrali su mi državu. To mi je učinio Erdogan i to se događa tisućama ljudi u Turskoj. Njemu je najveća prijetnja sloboda govora i kaznit će svakoga koji je protiv njega. Morate znati što se događa u Turskoj, to je najveće kršenje ljudskih prvaka. Mediji su ograničeni, akademici potjerani, prosvjedi nisu dopušteni, a ljudi su u zatvorima bez pravih optužbi. Postoje izvještaji i o mučenjima i silovanjima.  Zamislite se - ako Erdogan tako postupa prema NBA igraču, kako je tek onda ostalima... Ako me ikad vrate u Tursku, možda više nećete čuti za mene. U Indoneziji su poslali policiju na mene jer su ih Turci upozorili da sam opasan čovjek. Pobjegao sam u tri sata ujutro i kada sam stigao u Bukurešt, mislio sam da sam siguran. Tada sam doznao da mi je putovnica ukinuta.    Ja sam opasan, a nikad ništa nisam napravio? Ma nisam ni prebrzo vozio! Erdogan je vladu pretvorio u diktaturu. Svako tko govori protiv njega je meta. Uhićen sam jer sam na Twitteru i Facebooku govorio o kršenju ljudskih prvaka. Dvije godine nisam bio u Turskoj. Dvije godine nisam razgovarao s roditeljima. Brat mi ne smije izaći iz kuće. Ne znam hoću li se ikada moći vratiti ni hoću li ikad vidjeti roditelje. Moj otac je jedan dan otišao u trgovinu, a blagajnik ga je pljunuo u lice i rekao da je to zbog mene. Osjećam se grozno. Nemam više prijatelja iz Turske. Ako me itko nazove od njih, završit će u zatvoru. Ako lajkaju moju fotografiju, bit će u problemu. Dobivam prijetnje smrću, samo jučer dvije. A sve zato što Erdogan smatra da je sloboda govora opasna. Ja samo ne želim da nevini ljudi završavaju u zatvorima. I dok mogu pričati, ja ću pričati..."