Rukometaši Hrvatske večeras će protiv Španjolske tražiti put ka polufinalu Svjetskog prvenstva. A onda bi nas na putu do finala čekao bolji iz susreta između Mađarske i Norveške. Obje te reprezentacije su nam mušterije u posljednje vrijeme. Posebice Norvežani koje smo pobijedili u susretu za broncu na EP-u, te u kvalifikacijama za odlazak na OI u Rio. Atmosfera u reprezentaciji je odlična. Dečki su se ustali već oko devet sati, krenuli na doručak pa u obaveznu šetnju. – Nemojte se ljutiti što se nisam javio. Nije mi bilo do razgovora nakon što sam saznao da više neću braniti. Sada sam se smirio. Sve je to život. Ne znam hoću li ostati s reprezentacijom do kraja jer već sljedeći ponedjeljak kreću mi pripreme s Kielceom – rekao je Filip Ivić. Luka Cindrić i Lovro Mihić zabundani su čekali Ivana Stevanovića za šetnju. – Primio sam nekoliko poruka od prijatelja koji su rekli kako su zaradili novac na meni. Kladili su se da ću protiv Egipćana zabiti više od tri pogotka. Ha, ha, mora da su strepjeli nakon prvog poluvremena – rekao je Cindrić. Naravno da su strepili kada je Luka imao šut 1/5. – Španjolska? Mislim da imamo kvalitetu da ih iznenadimo. Dobro ćemo se pripremiti za 60 minuta velike borbe. Inače, nisam baš nešto zadovoljan svojom igrom u posljednje dvije utakmice. Puno bolje mi je išlo na početku turnira – rekao je Luka Šebetić koji je na utakmici protiv Egipćana opet dobio po zubima. Ovoga puta nisu mi ispali kao u Veszprému, ali se jedan malo klima. Ništa, čuo sam da su u Francuskoj jeftiniji zubari nego kod nas pa možda odem tu popraviti – rekao je Šeba. Što znate o Španjolskoj? – Ne puno. Igrali smo protiv njih lani u Poljskoj i nije dobro završilo. Samo da se ne ponovi. Inače, igrao sam puno puta protiv španjolskih klubova u Ligi prvaka – istaknuo je Šebetić. Kako je Luka Stepančić koji je šepajući izašao iz Arene Montpellier? – Valjda dobro. Tako on kaže – istaknuo je Šebetić koji je spreman kao puška da odradi i svih 60 minuta na mjestu desnog vanjskog pucača. Ako ne bude mogao drugi ljevoruki Luka. Hrvatska i Španjolska odigrale su nekoliko velikih utakmica. Pamtimo jednu slatku pobjedu i jedan gorak poraz. Svi se sjećaju polufinala na SP-u u Portugalu 2003. godine i one čudesne obrane Valtera Matoševića u drugom produžetku. Hrvatska je otišla u finale i na kraju do zlata. Gorak poraz dogodio se dvije godine poslije kada smo od njih izgubili u finalu Svjetskog prvenstva. 