Najvažniji je bio – prolaz u treće kvalifikacijsko pretkolo za ulazak u Ligu prvaka, otvaranje vrata okršaju s imenjakom iz Tbilisija! I to su Dinamovi nogometaši i učinili u uzvratu s Vardarom, pobjeda 3:2 stigla je kao potvrda skopskih 2:1 i s ukupnih 5:3 plavi su otišli dalje. Ali dojam nije bio na zadovoljavajućoj razini i sad, u ozračju pobjede, vrijeme je za analizu i ukazivanje na pogreške. Nakon prospavane noći trener Zlatko Kranjčar kaže: – Imali smo disponiranog Pjacu, imali smo opipljiviju pojedinačnu kvalitetu i zato smo prošli Makedonce. Ali bilo je dosta pogrešaka, posebno u prebacivanju igre iz obrane u napad. Nevjerojatno je da smo već u začetku akcija imali toliko pogrešnih dodavanja kojima smo gostima praktički poklanjali prilike za protunapade. Ipak, da je sudac dosudio 11-erac u 19. minuti, nakon očitog prekršaja na Pjaci, sve bi to drukčije bilo – smatra Kranjčar. Što je sa Schildenfeldom? No ta teza spada u rubriku “ki bi da bi” – nije ga dosudio i sve se odvrtjelo onako kako smo i vidjeli, uz mnogo dramatike i neizvjesnosti. Srednji braniči Sigali i posebno Schildenfeld bili su znatno ispod svoje razine, upitali smo stoga trenera razmišlja li o promjenama? – Nakon ovakve utakmice jednostavno moram razmišljati o promjenama! Neću preko noći donijeti odluku, imamo još nekoliko treninga do utakmice s Dinamom i pronaći ćemo izlaz iz ove situacije. Ali nije to samo problem posljednje linije obrane, moramo pojačati i vezni red... Znači li to da razmišljate o uvođenju Brazilca Jonasa u vezni red? On je klasični zadnji vezni igrač, po načinu igre, a i po pokretima vrlo je sličan Ognjenu Vukojeviću. Uostalom, uvođenjem srednjeg braniča Benkovića na tu poziciju zadnjeg veznog dobili ste mirnoću i čvrst blok protiv Vardara – razmišljate li i o promjeni sustava igre? – Sve je moguće! Odlaskom Pjace naša će se igra svakako promijeniti i moramo pronaći ravnotežu. Zašto ne bismo koristili sustav 4-1-4-1 ili 3-4-1-2? Ima tu raznih inačica igre kojima bismo zadržali sigurnost u obrani, ali i bili opasni prema naprijed. A o Jonasu razmišljam, dobar je igrač. Zašto protiv Vardara Jonas nije bio ni u zapisniku? Očekivao sam više od Ježine – Iskreno, nisam ni pomišljao da ću morati nešto mijenjati u defenzivi, imao sam osjećaj da ćemo morati pojačavati napadačke opcije, a dogodilo se suprotno. Opet se, eto, potvrdilo da se u europskim utakmicama igra odgovornije i discipliniranije. Ima li Dinamo opet problem vratara? Iako Ježinu ne možemo proglasiti isključivim krivcem za prvi pogodak, ipak mu ga je Velkoski utrpao s 35 metara!? – Nemamo li sigurnog vratara, momčad postaje nestabilna i nervozna. Ne znam zašto je to tako, možda zbog pritiska stalnih promjena na vratima, ali činjenica je da u ovih nekoliko utakmica Ježina nije bio onako dobar kao što su mi o njemu govorili... Eduardo bi se, dakle, mogao vratiti na gol već u utorak? – Pa... Mislim da bi mogao biti na golu! No i njega trebam provjeriti, poznajem ga samo na osnovi medijskih napisa i ocjena svojih suradnika, a čuo sam da je i on lani griješio. Nije branio dva mjeseca i to je bila jedina prepreka da već sad nije stao između vratnica. Ante Ćorić baš nije zadovoljan napustio svlačionicu nakon utakmice s Vardarom... – Je li? Nije zadovoljan? Može biti nezadovoljan, logično je to ako nije igrao. Ali nije bilo prostora za njegov ulazak. Očekujem od njega da bude sve bolji i bolji... A Hodžić? Nije ništa pokazao, otvaraju li se opet vrata Henriquezu? – Ma ne. Jedna utakmica ne može igraču promijeniti status. Istina je da smo očekivali više, ali Hodžić nije imao svoj dan – rekao je Kranjčar.