Dinamo s golmanima nikako da dođe na zelenu granu, već desetljeće ga muči taj problem, a za takvo stanje najmanje su krivi sami golmani. Klub je imao potpuno krivu strategiju, nije im se vjerovalo i nakon dvije-tri pogreške išlo se na promjenu. U redu, Eduardo je bio standardan, iako su i njemu počeli spočitavati zbog lošijih reakcija, golova koje je primio u prvi kut. No, on je bio vođa ne terenu, on je diktirao obranom, koja je primala malo golova. A ti isti defenzivni igrači sad igraju užasno, curi sa svih strana. Odlaskom Eduarda, priliku je dobio Adrian Šemper, vrlo perspektivan vratar kojeg je želio Chelsea, ali tadašnji sportski direktor i trener Zoran Mamić odbio je, nije želio razgovarati bez osam milijuna eura. I Šemper je dobio priliku, no u tjednu kad ga je Uefa proglasila “wunderkindom” i opisala ga kao vratara koji ima perspektivu da postane svjetska klasa, oko njega su se počela lomiti koplja i upitno je hoće li braniti danas u utakmici s Hajdukom. Zbog mnogo primljenih pogodaka, razmišlja se da na vratara stane Dominik Livaković, vratar U21 reprezentacije koji je stigao iz Zagreba kao još jedna velika perspektiva. Šemper mi se više sviđa – Danas ćete na utakmici vidjeti tko će braniti – kazao je trener Dinama Ivajlo Petev koji ni igračima nije rekao tko će među vratnice. No, nije rekao ni ostalima tko će istrčati, tko će biti na klupi, a tko će derbi gledati s tribine, tek je dodao da svi moraju biti spremni. Šemperov zastupnik Darko Alegić preporučio je klubu da poštedi Šempera, da ne brani protiv Hajduka, pa da se nakon derbija vidi kako dalje. – Da se mene pita, stavio bih Šempera da brani i danas, to mladom golmanu samo može biti dodatna podrška – kaže legendarni vratar plavih Zlatko Škorić koji se nakon igračke karijere posvetio treniranju vratara te je objasnio što se događa sa Šemperom. – Očito je ušao u momčad u krivo vrijeme, kad je cijela momčad jako pala. Ostao je bez podrške zadnje linije. A mladom golmanu treba sigurnost obrane, da i on postane sigurniji, staloženiji, te bi onda mogao biti gazda 16-erca. S dečkom sad samo treba razgovarati, psihološki-pedagoški, da ostane stabilan – kaže Škorić. Izravno je odgovorio ne pitanje sviđa li mu se više kao vratar Šemper ili Livaković: – Šemper, ali neću govoriti o detaljima. Tko se više sviđa Ivajlu Petevu, vidjet ćemo danas u Maksimiru kad sat vremena prije utakmice vratari izađu na zagrijavanje. Petev je očito trener koji ne otkriva detalje o sastavu. Od njega je teško dobiti konkretan odgovor koliko god mu hrvatski jezik dobro ide. Hoće li Ćorić biti među 11 ili 18? – Imam neke ideje, ali vidjet ćete to na terenu – rekao je Bugarin. – Nadam se pravom derbiju, da će naša momčad igrati dobro i da će svi koji budu igrali dati maksimum za tri boda, koji su nam sad najvažniji. Zadovoljan sam s treninzima koje smo odradili i vjerujem da ćemo danas dobro igrati. Vraća plave na auto(put) Na tim je treninzima mogao steći i prve dojmove o momčadi, ali nije mogao baš puno toga promijeniti. – Mogu reći da ću vratiti Dinamo tamo gdje bi trebao biti i ovim derbijem želim da se Dinamo vrati na taj auto(put). Nisam imao vremena puno promijeniti, ali oni koji budu igrali dat će maksimum, bit će koncentrirani na utakmicu – kazao je trener i dometnuo da osjeća pritisak derbija: – Ovo je kao derbi Levski – CSKA u Bugarskoj, svaka zemlja ima svoj derbi. Pritisak? Da, on uvijek postoji, no ja sam na to naviknut. O Hajduku nije želio puno govoriti. – Da, gledao sam ga, analizirao i poštujem Hajduk, ali me uvijek više zanima moja momčad i to kako će ona igrati. I nas zanima kako će Dinamo igrati s Petevom, novim strategom plavih. 