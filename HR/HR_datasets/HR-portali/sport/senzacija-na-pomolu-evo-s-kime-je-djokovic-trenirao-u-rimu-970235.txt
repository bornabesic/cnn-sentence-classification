NAKON što je uoči prošlotjednog Mastersa u Madridu otpustio cijeli stručni stožer, Novak Đoković  je u potrazi za novim trenerom. Srpski i svjetski mediji već danima nagađaju tko bi mogao preuzeti tu ulogu, a Đoković je danas u Rimu dao naslutiti tko bi to mogao biti. "Gle tko mi je upao na trening", napisao je Novak na Twitteru uz kratki video na kojem trenira s, ni manje ni više, Goranom Ivaniševićem. "Zec" se već spominjao kao mogući novi mentor srpskog tenisača, a ova snimka samo je dodatno podgrijala tu teoriju. Đoković je u subotu izgubio polufinale Madrida od Nadala. U prvoj rundi Mastersa u Rimu je slobodan, a sutra će u 2. kolu igrati protiv Britanca Aljaža Bedenea. Ivanišević je trenutačno trener Čeha Tomaša Berdycha, no vjerojatno ne bi imao ništa protiv da bude mentor osvajaču 12 Grand slam titula.