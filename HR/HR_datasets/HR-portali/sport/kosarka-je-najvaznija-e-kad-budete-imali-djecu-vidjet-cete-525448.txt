Žalgiris u polufinalu doigravanja za naslov prvaka Litve vodi 2-0 protiv Neptunasa i nedostaju mu još dvije pobjede do finala. No, u posljednjoj utakmici nije igrao krilni centar Augusto Lima.  Tamošnji mediji upitali su njegovog trenera Šarunasa Jasikevičiusa što misli o odsustvu svog igrača zbog rođenja djeteta. - Što mislim o tome? Što mislim o tome? Pa, ja sam mu i dozvolio - rekao je Šarunas za početak kojeg je pitanje iznenadilo. Novinar je zatim upitao košarkašku legendu je li normalno da igrač ode za vrijeme polufinala. - Imate li vi djecu? Kada budete imali djecu, mladiću, tada ćete shvatiti. Zato što je to maksimum ljudskog iskustva. Dobro vam je pitanje. Mislite li vi da je košarka najvažnija stvar na svijetu? - upitao je Jasikevičius novinara.  Nakon što je dobio odgovor da nije, ali da se ipak radi o polufinalu, trener Žalgirisa je nastavio: - Polufinale? Kome je ono bitno? Novinar je odgovorio: - Momčadi! - Momčadi? Kojoj momčadi? Jeste li vidjeli broj navijača na tribinama? Važno je? Kada budete imali prvo dijete, onda ćete shvatiti šta je najvažnija stvar u životu. Dođite onda i pričat ćemo ponovno, jer ništa ne može biti ljepše od rođenja djeteta. Vjerujte mi. Nisu to ni titule ni bilo što drugo. Lima je trenutno u raju. Stvarno sam sretan zbog njega - rekao je Jasikevičius.