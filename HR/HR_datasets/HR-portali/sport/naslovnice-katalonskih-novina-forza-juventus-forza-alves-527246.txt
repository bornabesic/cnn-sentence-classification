Španjolske i talijanske naslovnice u najavama finala Lige prvaka uglavnom podržavaju svoje klubove. Ili, kao Marca, odbrojavaju na satu trofeja koji pokazuje sve Realove naslove od 1956 godine. Katalonske novine otvoreno navijaju za talijanski klub. Rivalstvo Reala i Barcelone više je od nogometa pa katalonskim medijima ne pada napamet navijati za španjolski klub ili barem objektivno najaviti finale Lige prvaka koji Real i Juventus večeras od 20.45 sati igraju u Cardiffu. - Forza, Alves! - naslovnica je katalonskog Mundo Deportiva koji je Juventusovom desnom beku Daniju Alvesu napravio poseban dres, pola crveno-plavi, pola crno-bijeli za igrača koji je osam godina igrao u katalonskom klubu. - Forza, Juventus! - objavio je katalonski Sport. - Real je favorit u finalu, ali Juventus želi osvojiti treći naslov prvaka Europe i momčad Massimiliana Allegrija ima veliku šansu za to - piše u tekstu.