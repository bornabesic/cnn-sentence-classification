Pred nogometašima Juventusa danas je utakmica posljednjeg kola talijanskog prvenstva. Iako su već osigurali naslov prvaka, u utakmici protiv Bologne ići će svom snagom jer žele sezonu u prvenstvu zaključiti pobjedom. - Prvo pravilo za današnji susret jest da igramo isključivo na pobjedu jer samo tako znamo igrati. Moramo i želimo sezonu završiti na najbolji mogući način, rekao je uoči gostovanja trener Juvea Massimiliano Allegri. A čim taj susret završi, stara dama okreće se sljedećem vikendu kada će se u Cardiffu s madridskim Realom boriti za titulu prvaka Europe. - Osvajanje Lige prvaka bila bi kruna našeg trogodišnjeg rada. Moramo se koncentrirati na taj spektakl, svjetski događaj koji se po interesu medija i javnosti može usporediti sa Super Bowlom. Sanjamo našu pobjedu. A Mandžukić i društvo saznali su lijepu vijest uoči završnice sezone. Iako se mnogo pisalo o tome da će njihov omiljeni trener na kraju ove sezone napustiti Juventus, sam Allegri danas je to demantirao. - Želim ostati, moramo se sastati i razgovarati. Već sam donio odluku, a sad je sve na upravi kluba. Kad će oni smatrati da je idealan trenutak za razgovor, onda ćemo se sastati i sve ćemo bez problema dogovoriti. No, to sigurno neće biti ovaj tjedan jer smo svi usredotočeni na Cardiff.