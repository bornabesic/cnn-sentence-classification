Nikola Pokrivač nije dobro. Bivši igrač Varteksa, Dinama, Monaca, Red Bull Salzburga, Intera, Rijeke, Šahtar Karagandija i Slaven Belupa posljednje tri godine živi pravu dramu u najvažnijoj, životnoj utakmici. U kolovozu 2015. godine obolio je od klasičnog Hodgkinova limfoma, nakon čega je prošao brojne kemoterapije, pa se u dresu Slaven Belupa pokušao vratiti nogometu... Ova priča ipak nije sretno završila. Pokrivaču se u kolovozu 2016. godine vratila teška bolest, nakon čega je opet morao na kemoterapije, pa i autolognu transplantaciju matičnih stanica, kad je sam sebi donirao stanice. Hrvatski se nogometaš u siječnju 2017. godine još jednom vratio u Slaven Belupo, no u svibnju je saznao zastrašujuću vijest - neugodna se bolest još jednom vratila... - Nešto me mučilo i otišao sam k liječniku. Kad su mi rekli dijagnozu, svijet mi se srušio. Za bolest sam saznao slučajno jer sam nekoliko dana prije toga prošao liječnički pregled u Maccabiju, koji nije pokazao ništa - rekao je Pokrivač i nastavio: - Moja prva reakcija bila je: ‘Što je sad ovo?’. Praktički nikad nisam imao ni ozljedu, a sad se moram boriti za život! Životna drama bivšeg reprezentativca Hrvatske tako se nastavlja, Pokrivač je opet u fazi dobivanja kemoterapije te mu je sad potrebna još jedna transplantacija. I to transplantacija matičnih stanica od podudarnog darivatelja. Kojeg, nažalost, nije uspio pronaći u krugu svoje obitelji, koja se, naravno, testirala prva. Transplantacija matičnih stanica od podudarnog darivatelja jedina je preostala opcija liječenja hrvatskog nogometaša, koji se već tri godine bori s teškom bolesti, a jedino pronalaskom podudarnog može se jednom zauvijek riješiti neugodne bolesti. I nastaviti mirno živjeti u krugu svoje obitelji; sa suprugom Katarinom i kćeri Nikom. Malena Nika rođena je 26. listopada 2014. godine, tako da Nikola veliku bitku s limfomom vodi još otkad je njegova kći bila beba. Nikola Pokrivač u reprezentativnoj karijeri ostvario je 15 službenih nastupa, bio i član nacionalne vrste na Europskom prvenstvu 2008. godine u Austriji i Švicarskoj, za koju je u svakom trenutku davao sve od sebe. U dresu zagrebačkog Dinama osvojio je po dva naslova prvaka i Kupa Hrvatske, a i s Rijekom je osvojio nacionalni kup. Do inozemnog trofeja Nikola je stigao u dresu Red Bull Salzburga, s kojim je u sezoni 2009/2010. osvojio prvenstvo Austrije... O svim detaljnijima informacijama, pa i o mogućnosti pomoći,ako to bude potrebno, obitelj Pokrivač idućih će dana obavještavati u medijima...