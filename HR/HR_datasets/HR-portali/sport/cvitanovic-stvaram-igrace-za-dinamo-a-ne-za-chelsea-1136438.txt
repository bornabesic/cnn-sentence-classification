Arsenal, Bayern, Anderlecht, Olympiacos, Juventus (dvaput), Chelsea – koji se naš trener može pohvaliti skalpiranjem ovih europskih divova? Samo Mario Cvitanović (41), šef struke Dinamovih juniora i druge momčadi, trener koji će, uključujući i sraz s Feyenoordom u utorak u Londonu, iscrpljujuću jesensku polusezonu zaokružiti s čak 28 utakmica. Posljednje Cvitanovićev trenerski pothvat bila je pobjeda nad Chelseajem (1:0) u Londonu, u srazu International Premier Cupa, u kojemu je Filip Mihaljević u otočnom stilu, udarcem glavom pod gredu, nokautirao suparnika zvučnoga imena. Pobjeda nad Chelseajem svojevrsni je fenomen. Naime, ista ova Dinamova momčad krajem studenoga i početkom prosinca nanizala je tri poraza u 2. HNL, od Lučkog, Novigrada i Dugopolja i zauzima tek sedmo mjesto. Rad pod pritiskom – Vjerojatno imena velikih klubova djeluju motivirajuće na igrače premda nemam zamjerki na dečke u utakmicama druge lige. U njima su naši problemi bili teški tereni, brojne rotacije igrača, a usto moj potpuni fokus na pripreme za drugoligaške utakmice bio je tek u četvrtak i petak jer sam u tjednu vodio mladu momčad u Ligi prvaka – objašnjava Cvitanović, trener koji, za razliku od brojnih kolega u drugoligaškoj konkurenciji, radi pod neusporedivo većim pritiskom. Nije, naime, isto biti trener u Rudešu i u Dinamu, u kojemu je svaka utakmica i svaki trenerov potez podložan najoštrijem zumiranju šefa škole, sportskog direktora, trenera prve momčadi.... A što Cvitanoviću kao treneru donose zvučne europske pobjede? Prosjek ga ne zanima – Svaka mi je pobjeda draga, ali jednakim zadovoljstvom ispunit će me i saznanje kako je trenažni proces uspješno odrađen, kako smo u njemu dosegnuli automatizme koje ćemo moći primijeniti u utakmici. A utakmica je samo kruna zahtjevnoga procesa – dodaje Cvitanović. Koliko u vašoj momčadi ima igrača koji bi sad mogli igrati u Chelseaju? – Ima ih nekolicina, ne gledam to tako. Ja ne stvaram igrače za Chelsea, nego za Dinamo. A zna se koji je put do Chelseaja – uzvraća Cvitanović, kroz čije su ruke prošli sadašnji članovi prve momčadi, Šemper, Gojak, Knežević, Benković i Nikola Moro. Cvitanovićeve trenerske ambicije odavno su poznate. Kao bivši reprezentativac, igrač sa 155 nastupa za plave, s iskustvima iz njemačke i talijanske lige, pa onda i kao izvrstan trener juniora, klupa prve momčadi Dinama logičan je sljedeći korak. – Moje su ambicije velike i ja ih ne skrivam. Prosjek me ne zanima, samo najveća postignuća – kazao je Cvitanović. 