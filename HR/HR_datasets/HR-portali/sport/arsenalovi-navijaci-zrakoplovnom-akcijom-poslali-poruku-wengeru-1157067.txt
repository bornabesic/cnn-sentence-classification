Arsenalovi su navijači doživjeli još jedan šok. U 29. kolu engleske lige topnici su na gostovanju kod WBA izgubili sa 1:3 (1:1). Strijelci za domaću momčad bili su Dawson (12., 75.) i Robson-Kanu (55.), a za topnike Sánchez (15.). No prije početka utakmice Arsenalovi navijači zrakoplovom su poslali poruku menadžeru Arsèneu Wengeru. "Nema novog ugovora #WENGEROUT" - pisalo je na transparentu kojeg je zrakoplov vukao iznad Hawthornsa. Wengerova momčad ove sezone ne igra kako od nje očekuju navijači. Posebno ih peče u osmini finala Lige prvaka kada su u dvije utakmice izgubili od Bayerna sa po 1:5. Wenger posljednjih dana ističe kako će i dalje voditi londonski klub. Francuz je u Arsenalu već 21 godinu, a Arsenal je posljednji put osvojio naslov 2004. godine. Na nebu iznad Hawthornsa pojavio se i drugi zrakoplov s transparentom sa sasvim drugom porukom. - InArseneWeTrust#RespectAW - poruka je koja izražava povjerenje Arsenalovom menadžeru. >>Za više sporta posjetite našu Facebook stranicu Večernji list - Sport 