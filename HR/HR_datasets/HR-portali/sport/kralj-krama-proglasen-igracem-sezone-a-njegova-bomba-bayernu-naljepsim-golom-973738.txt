Foto: Getty Images / Guliver Image ANDREJ KRAMARIĆ doživio je potpuni preporod u Hoffenheimu, čiji su ga navijači izabrali za najboljeg igrača i strijelca najljepšeg gola upravo završene sezone, u kojoj je hrvatski napadač njegov njemački klub vodio do četvrtog mjesta Bundeslige, odnosno završnog kruga kvalifikacija za Ligu prvaka iduće sezone. U konkurenciji za naslov bilo je sedam igrača Hoffea, ali je Kramarić premoćno pobijedio s 32 posto glasova, a jedini koji mu se barem malo približio bio je branič Kevin Vogt s 22 posto glasova. Ipak, potvrđeno je ono što je činjenica; u odličnoj momčadi sjajnog mladog trenera, 29-godišnjeg Juliana Nagelsmanna koji Kramarića naziva "golgeterskim umjetnikom, izvanserijski nadarenim, nezaustavljivim, nepredvidljivim nogometašem", Krama je ipak klasa za sebe. To je potvrdio i izvrsnim igrama tijekom cijele sezone, iako je često nastupao ozlijeđen i pod blokadama. Prošle sezone bio je prekobrojan u bajkovitom Leicesterovom usponu do engleske titule, pa je u zimskom prijelaznom roku otišao na posudbu u Hoffenheim. Nijemci su vrlo brzo shvatili što im je "palo s neba" i prošlog ljeta otkupili su ga uz 10 milijuna eura odštete prvaku Premier League. Kramarić se novom klubu isplatio već u prvoj sezoni s 18 golova (15 prvenstvenih i tri u Kupu) i 8 asistencija, a posebno je blistao kada je bilo najvažnije; u završnici prvenstva i protiv velikih klubova. Proljetni dio prvenstva obilježio je sa čak 11 golova i tri asistencije u 17 utakmica. Nema njemačkog velikana kojem Kramarić ove sezone nije zabio: Bayernu, Borussiji Dortmund, Schalkeu, Herthi, HSV-u, Werderu. Kramarić ne puni samo ključne statističke kategorije, nego je je, za razliku od mnogih golgetera, požrtvovan i nesebičan, što se najbolje može vidjeti u ovoj situaciji, na utakmici protiv Borussije Monchengladbach. Na susretu u kojem je njegova momčad zabila četiri gola, a Kramarić, kao najbolji strijelac nijedan, minutu prije kraja ima savršenu priliku začiniti veliku pobjedu svojim zgoditkom. Umjesto toga, on radi ovo: Bez obzira na to koju poziciju mu trener dao, a igrao je napadača, polušpicu, ofenzivnog veznjaka, lijevo krilo... Kramarić je igrao svoju igru, u kojoj ga je pun teren. Nudi se i traži loptu, gradi se i otvara, dodaje i žestoko puca po golu. Poznato je da je nesebičan, ali u svakoj Hoffenheimovoj utakmici koju smo gledali ove sezone, mogli smo se uvjeriti da koliko god njemu bilo "draže dodati nego zabiti", njegovi suigrači daleko više njega traže. Svaka Hoffenheimova lopta prema naprijed ima jednu metu. Ne zato što su ostali nesposobni, nego zato što Nagelsmann zna koliko Kramarić može. Izbor za najljepši Hoffenheimov gol sezone donosi još veću Kramarićevu dominaciju. Poznat po lijepim golovima koje postiže, među šest u užem izboru nažalost je samo jedan njegov. Ali dan prije završetka izbora, premoćno vodi pred ostalima u ponudi, s čak 71 posto glasova. Taj jedini Kramarićev doslovno je povijestan.  Igrala se 21. minuta kad je Kramarić, najbolji igrač na terenu, primio odbijenu loptu i strašnim udarcem s 20 metara probio Ulreicha. Da je Neuer bio na golu, možda bi i obranio Kramarićev udarac, ali to ne umanjuje majstoriju sjajnog napadača Hoffenheima koji nažalost još nije prvi napadač Hrvatske.  "Ulreich je bio na lopti koja je išla brzinom od 93 kilometra na sat, ali nije mogao zaustaviti Kramarićev 14. ovosezonski gol i sedmi u zadnjih pet utakmica. Hrvatski napadač došao je u Hoffenheim prošlog ljeta za 10 milijuna eura iz engleskog prvaka Leicestera, a sada Hoffenheim gura prema eliti", pisao je Sport Bild nakon derbija o Kramarićevu višestruko ključnom golu.Njime je Hoffenheim 4. travnja 2017. došao do 100. pobjede u Bundesligi, prve pobjede u povijesti nad Bayernom, najboljim njemačkim klubom i jednim od najboljih svjetskih klubova, a Kramarićeva šutina iz daljine rezultirala je takvo golčinom da je izabrana za gol 27. kola. Nadalje, ovim golom je svom klubu osigurao barem kvalifikacije za LP. Bayernu je nanio prvi poraz nakon 21 utakmice. Njemački prvak zadnji put poražen je 2:3 od Rostova u nebitnoj utakmici skupine LP-a u studenom. Kramarić je postigao gol za tek drugi Bayernov poraz u Bundesligi i prvi nakon 15 mečeva. Hrvatski napadač golom Bayernu postao je prvi igrač koji mu je zatresao mrežu nakon devet sati bez primljenog gola. Kramarić trenutno na Ibizi liječi jednu od brojnih ozljeda, a nakon svega što je napravio ove sezone, može mu se samo poručiti: Odmori se, zaslužio si.