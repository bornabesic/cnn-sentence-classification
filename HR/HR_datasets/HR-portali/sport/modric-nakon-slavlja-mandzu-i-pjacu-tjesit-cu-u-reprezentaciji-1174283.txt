Luka Modrić je čovjek za finala. Tri puta je nastupio u završnici Lige prvaka i tri puta je osvojio najelitnije nogometno natjecanje na svijetu. Hrvatski nogometaš ušao je u elitno društvo, rijetki imaju toliko naslova kao on, a ujedno je postao najuspješniji Hrvat u LP-u. - Presretni smo što smo osvojili drugu Ligu prvaka zaredom. Ja sam uvijek govorio da ako netko to može napraviti - to je Real Madrid. Ne zato što ja igram u Realu već jer to definitivno najveći klub na svijetu u povijesti nogometa i u ovim trenucima najbolji klub na svijetu, rekao je Modrić u razgovoru za HRT pa dodao: - Zabili smo odmah nakon prve akcije, koju smo dosta vježbali na treninzima, jer je Juve dosta jak na centaršutima, ali u tim povratnim loptama ostavlja dosta prostora i tako smo zabili prvi gol. Nakon toga oni su izjednačili fenomenalnim golom Mandže. Drugo poluvrijeme smo odigrali jednu veličanstvenu utakmicu, dominirali smo u svim segmentima igre i taj drugi i treći gol je bio presudan. S druge strane jučer su mu stajali prijatelji iz reprezentacije. Mario Mandžukić postigao je spektakularan pogodak za Juve, ali nije bilo dovoljno jer je kraljevski klub bio prejak. Marko Pjaca nije igrao zbog ozljede, ali bio je u Cardiffu. - Vidio sam ih poslije, pozdravili smo se normalno i bit će vremena za tješenje u reprezentaciji, zaključio je hrvatski maestro.