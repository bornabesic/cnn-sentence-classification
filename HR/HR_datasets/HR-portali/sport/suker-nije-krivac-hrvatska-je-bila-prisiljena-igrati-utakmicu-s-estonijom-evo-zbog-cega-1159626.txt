Najlakše bi zapravo bilo udariti po Šukeru, kao što je to učinio kapetan Ivan Perišić, jer po zapovjednoj odgovornosti predsjednik HNS-a je doista najodgovorniji za estonski debakl. Međutim, nakon što smo malo zagrebli ispod površine, tražeći pozadinu ove beskorisne priredbe, došli smo do otkrića koje baca novo svjetlo na cijelu akciju Tallinn i amnestira prvoga čovjeka HNS-a. Jer, nećete vjerovati, u Estoniju nismo išli zbog novca. Dakle, vratimo li se godinu unatrag, ‘krivac’ za odlazak Hrvata u Tallinn zove se – Zlatko Nakić. O čemu se, dakle, radi? Prijetilo oduzimanje bodova Neslužbeno, iz izvora bliskog vrhu HNS-a, saznali smo kako je do hrvatsko-estonske nagodbe došlo u Zaprešiću, u travnju prošle godine, kada je naša mlada vrsta u kvalifikacijama za EP svladala Estonce 2:1, a pogreškom našega tehnika Nakića, u toj utakmici zaigrao je igrač kojega nije bilo u zapisniku – Ivan Fiolić. Blamaža je odjeknula Europom, Šuker je po hitnom postupku smijenio Nakića, i Hrvatima je prijetilo oduzimanje bodova. No, naš izvor tvrdi kako je tada predsjednik Estonskog nogometnog saveza pred Šukera došao s gentlemanskim prijedlogom: ‘Mi se nećemo žaliti (jer im ti bodovi ionako ništa ne bi značili, nap.a.), a vi nam zauzvrat, u prvom slobodnom terminu, dovedite A reprezentaciju na prijateljski ogled u Tallinn’. I Šuker je naravno pristao, čuvajući mladoj reprezentaciji izglede za plasman na EP, ali i nudeći Čačiću mogućnost da u lakšoj utakmici isproba nove snage i proširi konkurenciju. Podsjetimo, Uefa je za slučaj Fiolić kaznila HNS samo s pet tisuća eura, i nakon toga samo se čekala prava prilika da vatreni ispune svoj dio nagodbe s Estoncima. Tu se Hrvatskom nogometnom savezu nema što prigovoriti. Izuzev naravno Anti Čačiću čiji će pojedini potezi iz Tallinna ući u antologiju izborničkih promašaja. Ne mislimo pritom provociranje Pjacine ozljede, jer takvih pehova je uvijek bilo i bit će (sjetite se Pivarića na Dinamovim pripremama pretprošle zime ili Pranjića na provjeri s Australijom u Brazilu...), ali dojam je da je stručni stožer potpuno promašio s kompletnom listom igrača za Tallinn. Pašalić, Leovac, Ćaleta-Car... Zar je Čačić očekivao da će se Mateo Kovačić, koji se bori za poziciju u Realu, bacati na glavu protiv Estonaca? Nije li jedan od heroja pobjede protiv Ukrajine Domagoj Vida trebao dobiti poštedu, s obzirom na to da na stoperskim pozicijama imamo Leškovića i Ćaletu-Cara, standardnog stopera budućeg austrijskog prvaka Salzburga i mladoga reprezentativca (kojega Čačić ne šmeka, a, objektivno, poziv je zaslužio više od Leškovića), pa i interovca Jakova Filipovića koji je položio ispit na turniru u Kini? A gdje su Pašalić, Leovac, je li Halilović zauvijek prekrižen..? U tom slučaju umjesto šetača u Tallinnu imali bismo mlade lavove željne dokazivanja. I možda bi netko isprovocirao izbornika da ga stavi u krug kandidata za Island. Pritom više ne mislimo na Andrijaševića, jer on što bolje igra i više zabija (a zabio je 13 za Rijeku), to ga Čačić radije nagrađuje pretpozivom. Znate li koja je to poruka? Pozvat ću te – na sveto nigdarjevo. >> Marko Pjaca od Fife će dobiti milijun eura, evo zbog čega! 1. Marko Pjaca teško je ozlijeđen. Izgubit će nekoliko mjeseci na oporavak, već drugi put ove sezone       2. Rezultatska blamaža odjeknula je Europom, ugled koji uživamo nagrđen je u posve nebitnoj utakmici      3. Izbornik Ante Čačić nije dobio sliku ni o jednom novome igraču jer nijednoga novoga nije ni isprobao      4. Napetost između igrača i vodstva HNS-a (Perišić – Šuker) ne idu u prilog izborniku, nagrist će ozračje u selekciji   