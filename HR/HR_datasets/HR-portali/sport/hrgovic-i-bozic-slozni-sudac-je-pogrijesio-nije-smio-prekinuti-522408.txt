Sudac u ringu nije smio prekinuti meč, morao je dopustiti Vladimiru da se vrati, bilo bi pošteno da je dobio priliku i u 12. rundi, rekao je stručni sukomentator RTL-a u jučerašnjem meču Vladimira Klička i Anthonyja Joshue Stjepan Božić. Anthony Joshua Klička je od prve sekunde te 11., a pokazalo se kasnije i posljednje, runde opasno pritisnuo. Žestokim serijama u glavu i tijelo rušio je Klička dva puta i sudac je u ringu oba puta nakon brojanja dozvolio povratak Kličku u meč. A kad je i treći put Joshua navalio na Ukrajinca, pritisnuo ga na konopce i krenuo sa svojom ubojitom serijom, sudac je prekinuo meč.  - Bila je to velika pogreška suca, Kličko je u tom trenutku eskivirao udarce, branio se, bio je fokusiran i nije bio izgubljen. Bio je u meču. Pa prije bih rekao da je mogao prekinuti meč kada je Kličko bio na podu - kaže Božić. S njim se složio i naš najbolji teškaš Filip Hrgović. - Da, mislim da se sudac malo požurio, Vladimir je zaslužio 12. rundu, pogotovo ako pretpostavimo da je vodio po bodovima do te 11. runde. Za mene je on moralni pobjednik, bio je fantastičan, oduševio me.    