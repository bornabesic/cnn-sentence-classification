FUTSAL DINAMO nastavlja s aktivnostima povodom petogodišnjice kluba. Idući projekt koji za cilj ima zbližavanje s lokalnom zajednicom je veliki Dinamov pub kviz! Održat će se u srijedu u 19:30 u caffe baru „Mrav“ u Trnskom, dok će nagrade najboljim ekipama podijeliti igrači Futsal Dinama. Kotizacije nema, prijave su besplatne i pozvani su apsolutno svi kojima je plava boja u srcu. Kviz će se odigrati u klasičnom formatu za pub, s maksimalno pet igrača po ekipi, te se očekuje velika posjeta. Od samih začetaka kluba, preko Kupa Velesajamskih Gradova i kultne '82, preko Kužeove 90' i velikog Shalle, sve do moderne klupske povijesti, Dinamovci imaju šansu ukrstiti koplja u poznavanju klupske povijesti. Kviz ujedno i pada na rođendan Građanskog, a u uvodu najave kviza na klupskoj stranici dobro je sažeta njegova poanta: U Frankopanskoj ulici, samom centru Zagreba, 26. travnja .1911. osnovan je 1. Hrvatski Građanski Športski klub Zagreb čime je otpočela najvažnija nogometna era u životu svakog Dinamovca.  „Građanski“ je vrlo brzo postao simbol grada i upisao ga na nogometnu mapu srednje Europe, koja je u to vrijeme bila najdominantnija nogometna kultura. Nadimak „Purgeri“, plavu boju na dresovima, zagrebački i hrvatski identitet,  kao i sve navijače s ponosom je nastavio predstavljati - Dinamo. Točno 106 godina kasnije, jedan klub iz srodnog sporta koji s ponosom nosi te iste boje, identitet i ideju slavi svoju petogodišnjicu, nastojeći sačuvati dinamovski i zagrebački izričaj kod svakog svojeg navijača.