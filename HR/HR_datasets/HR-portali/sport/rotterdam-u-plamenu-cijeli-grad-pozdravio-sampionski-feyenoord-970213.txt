Foto: Twitter DUGIH 18 godina Feyenoord i njegovi žestoki navijači čekali su na naslov prvaka Nizozemske i kada su ga konačno dočekali, proslavili su ga razuzdano i vatreno. Fešta je počela jučer, kada je pobjedom 3:1 nad Heraclesom u zadnjem kolu Feyenoord na svom De Kuipu konačno dohvatio titulu. Stadionom i gradom razlijegalo se slavlje do ranih jutarnjih sati, nakon čega su igrači i navijači otišli na spavanje, ali samo da bi danas nastavili gdje su stali. Prvaci su autobusom napravili pobjedničku paradu ulicama i trgovima Rotterdama, potpuno zakrčenim navijačima koji su neprestano palili bengalke i dimne bombe u klupskim bojama. Epicentar slavlja bio je u centru grada, na glavnom trgu Hofplein i u središnjoj ulici Coolsingel.  Razdragani navijači kupali su se i plesali u velikoj fontani na trgu, a mnogi su se, kako bi bolje vidjeli iznad dimom i vatrom pokrivenog mnoštva, penjali na bandere i stupove. Vrhunac proslave bio je kada su igrači nakon pozdravnog govora gradonačelnika Ahmeda Aboutaleba izašli na balkon gradske vijećnice, a trener Giovanni van Bronckhorst i omiljeni vođa momčadi Dirk Kuyt, navijačima pokazali trofej, "tanjur" prvaka.  >