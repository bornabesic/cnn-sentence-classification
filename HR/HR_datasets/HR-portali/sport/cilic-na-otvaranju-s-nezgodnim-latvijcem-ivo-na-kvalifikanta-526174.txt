Najbolji hrvatski tenisač Marin Čilić u prvom kolu Roland Garrosa igrat će protiv Latvijca Ernesta Gulbisa, Bornu Ćorića očekuje susret protiv Francuza Mathiasa Bourguea, dok će Ivo Karlović igrati protiv nekog od kvalifikanata. Čilić je sedmi nositelj pariškog Grand Slama, a na otvaranju ga čeka 225. tenisač svijeta. Do sada su igrali tri puta međusobno i Čilić vodi 2-1 u pobjedama. Posljednji put igrali su prošle godine u Ženevi, a slavio je Čilić 6-4, 7-6 (5). U slučaju pobjede Čilića u 2. kolu čeka bolji iz susreta Rusa Konstantina Kravčuka i Argentinca Federica Delbonisa. Prvi hrvatski reket je na Roland Garrosu najdalje dogurao do osmine finala. Ćorić će na otvaranju igrati protiv domaćeg tenisača Mathiasa Bourguea. Bit će to prvi međusobni okršaj mladog hrvatskog tenisača i Bourguea, 156. tenisača svijeta. Ćoriću drugo kolo donosi boljeg iz okršaja Japanca Yuichia Sugite i Amerikanca Stevea Johnsona. Ćorić je u dosadašnja dva nastupa u Parizu oba puta stigao do trećeg kola. Karlović će u svom 12. nastupu na Roland Garrosu igrati protiv nekog od igrača iz kvalifikacija. 'Div sa Šalate' je na pariškoj crvenoj zemlji najdalje dogurao do trećeg kola. U ženskom dijelu turnira imamo čak četiri predstavnice. Mirjana Lučić-Baroni je postavljena za 22. nositeljicu i na otvaranju turnira je čeka Turkinja Cagla Buyukakcay. Bit će to njezin prvi ogled protiv 27-godišnje Turkinje, 156. tenisačice svijeta. U slučaju pobjede u 2. kolu bi igrala protiv bolje iz dvoboja Novozelanđanke Marine Erakovic i Amerikanke Shelby Rogers. Za Lučić-Baroni ovo će biti 11. nastup u Parizu, a najbolji plasman je ostvarila 2001. i 2015. kada je igrala u trećem kolu. Ana Konjuh će u 1. kolu igrati protiv Crnogorke Danke Kovinić. Konjuh i Kovinić, koja se nalazi na 107. mjestu WTA ljestvice, igrale su četiri puta, a Crnogorka je uspješnija s tri pobjede. Konjuh je postavljena za 29. nositeljicu, a drugo kolo joj donosi bolju iz susreta Francuskinje Alize Lim i Poljakinje Magde Linette. Donna Vekić će igrati protiv Kineskinje Shuai Zhang koja je postavljena za 32. nositeljicu. U dosadašnji tri međusobna susreta Kineskinja je dva puta slavila. Konjuh pobjeda u idućoj rundi donosi bolju iz ogleda Švicarke Viktorije Golubic i Bjeloruskinje Aliaksandre Sasnovič. Vekić je najbolji rezultat u Parizu ostvarila 2015. kada se probila do trećeg kola. Uz Lučić-Baroni, Konjuh i Vekić, Hrvatska će imati i četvrtu tenisačicu u glavnom turniru Roland Garrosa. Petra Martić prošla je i treće kolo kvalifikacija i bit će u glavnom ždrijebu slavnog francuskog turnira. U zadnjoj rundi kvalifikacija Martić je pobijedila osmu nositeljicu kvalifikacija Belgijanku Marinu Zanevsku u tri tie-breaka 7-6 (3), 6-7 (2), 7-6  (5) i tako se nakon dvije godine vratila na najveću scenu svjetskog tenisa.  Još nije poznato protiv koga će Martić igrati u 1. kolu glavnog ždrijeba pariškog turnira.