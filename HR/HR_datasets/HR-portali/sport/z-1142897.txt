Hrvatska muška rukometna reprezentacija s tri je pobjede u prva tri nastupa na Svjetskom prvenstvu u Francuskoj osigurala plasman u osminu finala, a očekuje se kako će pobjednički niz biti nastavljen i u srijedu kada će u 4. kolu u Rouenu igrati protiv Čilea (20.45 sati). Pomoćni trener reprezentacije Petar Metličić istaknuo je kako je stožer zadovoljan ostvarenim, ali kako i dalje ima mjesta za napredak. - Tri utakmice i tri pobjede. Mislim da možemo biti zadovoljni i da smo ostvarili ono o čemu smo pričali na početku turnira. Sigurno je da igra može biti puno bolja, ali iskreno sve u svemu smo zadovoljni. Imamo relativno neiskusnu momčad s mnogo mladih igrača kojima je ovo prvo veliko natjecanje. Tako da sve ove oscilacije koje smo do sada imali su normalne. Bitno je da u ključnim trenucima momčad dobro reagira. U obje utakmice kada su se protivnici približili dobro smo reagirali, odvojili se i na kraju obje utakmice priveli kraju u svoju korist - izjavio je Metličić. Hrvatska je protiv Čilea u srijedu apsolutni favorit, a u slučaju očekivane pobjede tada će u petak u posljednjem, 5. kolu protiv Njemačke igrati utakmicu za prvo mjesto u skupini i lakšeg suparnika u osmini finala i eventualnom četvrtfinalu. - Čekaju nas još dvije utakmice u skupini, a najvažnija je ona posljednja protiv Njemačke za koju znamo što nam donosi. Pobjedom nad Nijemcima možemo osigurati prvu poziciju u skupini. Imamo tri dana da se dobro pripremimo i pokušamo sve da budemo prvi kako bi imali koliko toliko lakši ždrijeb kasnije. Naravno ni to ne osigurava lakše utakmice jer ni primjerice Katar ili Egipat nisu laki protivnici. Mi se moramo koncentrirati na sebe i nastojati se što bolje pripremiti. Ne smijemo se ni trenutka opuštati i nadam se da ćemo protiv Njemačke odigrati jednu pravu mušku utakmicu - smatra Metličić. - I Čileu i nama utakmica praktički ništa ne znači. Čileu je glavna utakmica ona protiv Saudijske Arabije. Koliko znam, nemaju neku veliku širinu i pretpostavljam da će i oni odmarati ove važnije igrače za utakmicu protiv Saudijaca. Mi ćemo igrati s igračima koji su nešto manje igrali do sada, a odmarat ćemo ove s većom minutažom, pogotovo Duvnjaka. Vjerujem da će momci koji manje igraju i koji su do sada bili na klupi odigrati jednu pravu utakmicu. Čile će nam biti dobra trening utakmica i priprema za Njemačku - zaključio je Metličić. Vratar Ivan Stevanović, koji se istaknuo s nekoliko obrana u ključnim trenucima utakmice protiv Bjelorusije istaknuo je kako nikoga ne treba podcijeniti, ali da slavlje protiv Čilea ne bi trebalo biti upitno. - Odigrali smo tri utakmice kako smo htjeli i nismo se previše potrošili. Plan je da se Ivić i ja izmjenjujemo kako bi bez problema izgurali turnir do kraja. Nadam se da ćemo ovako i nastaviti. Čile gaji sličan stil rukometa kao Argentina s jednom igrom punom vica. Vidi se da uživaju u tome. Bez obzira na to što su ih Nijemci dobili s velikom razlikom smatram da neće biti tako lako jer smo vidjeli kako mogu namučiti neke momčadi. No, bez obzira na to pobjeda nikako ne bi trebala biti upitna i onda idemo spremni dočekati Njemačku - izjavio je Stevanović. 