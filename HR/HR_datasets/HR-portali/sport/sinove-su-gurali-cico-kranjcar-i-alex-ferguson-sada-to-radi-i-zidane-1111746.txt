“Tata, tata, hoćeš li me danas od prve minute poslati na travnjak?!”. Nepotizam je često gadna stvar, a ovih je dana zbog nepotizma kaos u madridskom Realu. I to u odnosima između predsjednika kluba Florentina Pereza i trenera Zinedinea Zidanea. Perez je, naime, odlučio u Real dovesti najnadarenijeg mladog vratara svijeta Gianluigija Donnarummu (17), mladića koji brani za Milan, a prošli je tjedan debitirao i za talijansku reprezentaciju. Predsjednik Reala u njemu vidi idealnu zamjenu za Keylora Navasa, no Zidaneu se ta ideja nije nimalo svidjela pa je predsjedniku poručio da kraljevi imaju jednako talentiranog golmana u B-momčadi. No, sporno je što je to Zidaneov 18-godišnji sin Luca! Svjedoci tvrde da je rasprava trenera i predsjednika bila vrlo žustra, padale su i teške riječi... Zizou se jako naljutio jer predsjednik ne prihvaća njegove procjene, posebice o vlastitu sinu čije mogućnosti najbolje poznaje. Uveo ga u seniore sa 16 No, možda Zizou ipak nije realan, jer skauti Reala poručili su Perezu da Donnarumma ima puno veće šanse da postane najbolji vratar svijeta. A to je ono što Real traži. Zizoua su na zub uzeli i navijači, koji su ga ismijavali i nakon što je ljetos u dvije pripremne utakmice Reala na vrata postavio Lucu, a svog drugog sina Enza na poziciju ofenzivnog veznog. Enzo će uskoro napuniti 22 godine, kažu da nije kapacitet za Real, no “preko veze” igra za drugu momčad. No nije Zidane jedini trener za kojeg vrijedi izreka “krv nije voda”. Najbolje to zna legendarni engleski trener Harry Redknapp, čiji je sin Jamie karijeru započeo i završio baš kod svoga oca. Jamie, koji je čak devet godina igrao za Liverpool, debitirao je u 2. engleskoj ligi u Bournemouthu sa samo 16 godina, a pogurao ga je tadašnji trener, njegov otac Harry. A kada je potkraj karijere Jamie zbog ozljeda bio potrošen, zadnji ugovor odradio je također kod oca, u Southamptonu. No, nitko mu nije prigovorio da je pogriješio jer je Jamie bio klasni igrač koji je igrao za Liverpool, Tottenham te 35 puta za reprezentaciju. Kod nas je pak mnogima bilo sporno što je Zlatko Kranjčar u reprezentaciju svojedobno ugurao svog sina Niku. Sjećamo se utakmice SP-a 2006. kada je cijela hrvatska tribina zazivala Luku Modrića, no Cico je prednost dao svome sinu. Cruijff gurao sina u Barci Niko je, doduše, kasnije opravdao ulazak u reprezentaciju jer je godinama bio jedan od stožernih igrača kockastih, prvo kod svoga oca a potom i kod Slavena Bilića. A i brojke od 81 nastupa i 16 golova za reprezentaciju pokazuju da bi uspio i bez očeva “poguranca”. Alex Ferguson najtrofejniji je trener u povijesti, no i on je podlegao odnosu sin – otac. Iako su baš svi vidjeli da Darren Ferguson nije igrač za Manchester United, Sir Alexu su za to trebale četiri godine. Toliko ga je gurao u prvu momčad Uniteda da je Darren u to vrijeme 27 puta nastupio za crvene vragove. Svoje su sinove u klubovima vodili i Johan Cruijff (Jordija), Bob Bradley (Michaela), Igor Pamić (Zvonka), Stanko Mršić (Antonija)... 