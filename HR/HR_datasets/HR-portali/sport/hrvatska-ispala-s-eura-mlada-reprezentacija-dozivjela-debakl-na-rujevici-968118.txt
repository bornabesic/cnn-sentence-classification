HRVATSKA U17 reprezentacija upisala je i drugi poraz u drugoj utakmici Europskog prvenstva koje se igra u Hrvatskoj. Na Rujevici je nakon poraza od Italije (0:1) mlada momčad Darija Bašića izgubila od Turske 1:4. Ovim porazom Hrvatska je praktički izgubila sve izglede za prolazak u četvrtfinale, nakon dva kola je posljednja u skupini bez bodova, dok sve tri preostale reprezentacije, Španjolska, Italija i Turska, imaju po tri boda, a Španjolska i Italija tek trebaju odigrati svoj susret 2. kola koji je na programu od 17.45 sati također u Rijeci.  Hrvatska je bolje otvorila utakmicu u već u 2. minuti imala veliku priliku povesti, ali je udarac Šege, nakon što se odlično izborio za loptu, bio preslab da bi svladao Ozera.  S druge strane, prva konkretna akcija Turske završila je pogotkom. U 18. minuti kapetan Gul je promiješao obranu Hrvatske na desnom krilu i uputio lijep centaršut na pet metara gdje je glavom u padu Karaahmet pogodio mrežu nemoćnog Kotarskog.  I drugo poluvrijeme krenulo je priliko za Hrvatsku, ali Pršir nije bio precizan. Kazna je stigla vrlo brzo, Turska je izvela odličan protunapad u 49. minuti, Babacan je tukao sa ruba kaznenog prostora, njegov pokušaj Kotarski je uspio odbiti u vratnicu, ali na odbijanac je najbrže reagirao Gul i s dva metra mirno pogodio prazan gol.  Nadu u preokret nakratko je u 67. minuti vratio Antonio Marin koji je odlično reagirao nakon prolaska Šege po desnoj strani i prizemnog ubacivanja na 10-ak metara. No, čim su Turci krenuli s centra imali su priliku za pogodak, ali udarac Adiguzela zaustavila je vratnica nakon čega je hrvatska obrana odbila loptu u korner. Ono što nije uspjelo Adiguzelu prije kornera, uspjelo je Kabaku nakon udarca iz kuta, on je bio najviši u skoku i lijepim trzajem pogodio suprotni kut Kotarskog.     U posljednjih 10 minuta Turska je imala nekoliko prilika za povećanje pobjede do koje je na kraju i stigla u 80. minuti kada je ubacivanje Akguna pogodilo Radića i lopta se odbila u gredu, a od nje iza linije gola.  Hrvatska bi mogla izgubiti i teoretske izglede za četvrtfinale već kasnije tijekom dana ukoliko Španjolska svlada Italiju ili taj susret završi neodlučeno. U slučaju pobjede Italije, Hrvatska će zadržati izglede za prolazak dalje, tada će joj trebati pobjeda protiv Španjolske u utorak u Kostreni (12 sati), dok će istodobno Italija morati svladati Tursku.    HRVATSKA - TURSKA  1:4 Hrvatska: Kotarski, Čolina, Radić, Nekić, Hlevnjak, Pršir (od 67' Baturina), Franjić, Hanuljak (od 55' Krizmanić), Marin, Kreković (od 55' Mitrović), Šego. Izbornik: D. Bašić.  Turska: Özer, Civelek, Karnucu, Kabak, S. Akgün (od 75' Gök), Gül (od 65' Adigüzel), Kesgin, Karaahmet, Babacan (od 70' Gunes), Y. Akgün, Cetin. Izbornik: M. Hacioglu.  U Zaprešiću je završen prvi susret dana, Francuska je srušila rekord i sa 7:0 porazila Farske otoke što je najveća pobjeda u povijesti U17 Eura.     Rezultati by SofaScore