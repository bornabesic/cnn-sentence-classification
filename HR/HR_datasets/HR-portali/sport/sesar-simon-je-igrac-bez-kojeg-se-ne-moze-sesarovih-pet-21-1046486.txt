Igrač kojem smo svojedobno tepali da je mostarski Jordan još je jedan bivši laureat Večernjakove akcije za izbor najboljeg košarkaša godine. Josip Sesar, današnji trener prvoligaša Gorice, bio je pobjednik izbora 1997., sa samo 19 godina, kada je privlačio elegancijom i lakoćom postizanja koševa. Bilo je to samo godinu dana prije nego što će laureat postati i Mulaomerović, danas trener Cibone. – Mula je Ciboni dao novu energiju, ali i raznovrsnost u igri. Sada više koriste dubinu uz pomoć centara. Može li osokoljena Cibona u utorak pobijediti prvaka Cedevitu? – Cedevita u 12 dana igra pet utakmica i treneru Mršiću to stvara probleme. Mora raspodijeliti minute, ali mora misliti i na rezultat, a Cibona to može iskoristiti. Došlo je do zasićenja Čini se da su u hrvatskoj košarci na trenerski štih došli dečki iz 70-ih. Mršić je rođem 1971., Rimac i Mulaomerović 1974., a Sesar 1978., i svi su igrali u Ciboni. Baš kao i Marijan Mance, trener Kvarnera (1978.), i Vladimir Krstić, strateg Osijeka Vrijednosnica (1972.). – Godinama su se vrtjeli jedni te isti ljudi i došlo je do zasićenja. Osim toga, klupske financije više nisu kao nekad pa je logično da mlađi treneri dobivaju priliku. Ivan Šuker, predsjednik Sesarova kluba, ujedno i predsjednik HKS-a, uvjeren je da će Josip biti jedan od boljih hrvatskih trenera. – Gode mi takve lijepe prognoze. Jedino mi trenerski posao može podići adrenalin na razinu na kojoj je bio kada sam igrao. Razumije li Sesar sada poteze nekih svojih trenera koje kao igrač možda nije razumio? – Više volim igrače koji će nešto pokušati nego one koji igraju kao roboti. Ako imate jakog individualca, trebate ga pustiti da igra ili ga nemojte ni dovesti. Kristalno mi je jasno što su neki treneri htjeli sa mnom kao igračem, ali možda to nisu znali artikulirati. Odnosi li se to i na Boška Božića, njegova prvog seniorskog trenera? – Pepsi je stara škola i od njega sam puno naučio, baš kao i od Spahije, Repeše, Anzulovića... Koliko je teško raditi s momčadi koja ima najmanji proračun u A-1 ligi i u kojoj se igračke plaće iznose oko 5000 kuna. – Premda dvojicu od trojice glavnih igrača nismo uspjeli dovesti, to mi je izazov. Bojan je imao peh s ozljedom A tko se bori za naslov najboljeg hrvatskog košarkaša? – Kruno Simon bio je naš najbolji igrač na Eurobasketu, u Milanu igra vrlo važnu ulogu, baš kao i proljetos u Lokomotivu. Profilirao se kao igrač bez kojeg se ne može. Šarić se dobro uklopio u veliku momčad kao što je Efes, no nije dobro igrao na EP-u. I njega su, kao i ostale, sputala velika očekivanja domaće publike. Ipak, on je igrač koji završava utakmice. Bogdanović mu je treći, a Bilan četvrti izbor. – Bojan je imao peh s ozljedom pa se nije uspio iskazati na Eurobasketu. Bilan je, pak, jako podcijenjen igrač, traže mu se mane, a on igra jako dobro i igrač je koji Cedeviti donosi prednost. Šteta što nije dobio priliku na Eurobasketu jer bi dobro došao u situacijama kada nismo mogli dobiti dubinu igre, zabiti kada ne ide vanjski šut. Kad već nije među prvom trojicom, Tomiću nisam htio dati ni taj jedan preostali bod, već sam ga dao Stipčeviću, koji je imao dobru klupsku godinu.  Sesarovih pet: Kruno Simon 10  (Armani/Lokomotiv) Dario Šarić 7 (Anadolu Efes) Bojan Bogdanović 5 (Brooklyn Nets) Miro Bilan 3 (Cedevita) Rok Stipčević 1 (Roma/Sassari) >> Naglić: Bojanu prednost, a Miri Bilanu svi moji komplimenti