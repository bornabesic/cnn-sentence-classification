TOG 21. veljače 2016. godine Riječani su dolazili na Maksimir kao jedina neporažena momčad lige i s dva boda manje od Dinama. U jesenskom derbiju slavili su 2:1 protiv Dinama na Rujevici i računali su da bi pobjedom mogli preuzeti vrh ili barem zakomplicirati prvenstvu.  Dotad su ga sami sebi itekako zakomplicirali zato što su u 16. kolu imali četiri boda prednosti ispred Dinama. No u sljedeća četiri kola triput su remizirali, a onda na Maksimiru glatko pali 3:0, pustili "modre" na +5 i izgubili prvenstvo.  Od tog, za momčad Matjaža Keka kobnog gostovanja u Zagrebu, Rijeka nije izgubila nijednu prvenstvenu utakmicu. Zapravo, taj poraz od Dinama jedini je u 57 zadnjih prvenstvenih utakmica koje je Rijeka odigrala. Jedini poraz u zadnjih godinu dana je onaj od Slavena u Kupu prošle sezone.  Puno toga se i promijenilo od tog gostovanja na Maksimiru. Iako je na kraju osvojio naslov, Dinamo ove sezone više nije tako moćan i uvjerljiv kao prijašnjih godina, a Rijeka je zrelija i definitivno kvalitetnija.  Iako je Rijeka ove zime ostala bez Mateja Mitrovića, na posudbu su se vratili Bezjak i Dario Župarić, a obranu je pojačao i Ante Kulušić koji je iz turskog Genclerbirligija došao bez odštete. Bilo je govora i o megatransferima, poput dolaska Nikice Jelavića pa čak i Michaela Essiena, no od toga zasad neće biti ništa.  Koliko je Rijeka napredovala najbolje pokazuje tablica na kojoj Kekova momčad ima pet bodova viška te zadnja utakmica, prva nakon zimske stanke odigrana u Osijeku koju je Rijeka odradila - šampionski.  Osijek je vodio 2:1, no s dva gola Andrijaševića vodeća momčad prvenstva vratila se neokrznuta iz Slavonije i zadržala 365 dana dug niz nepobjedivosti.  "Nisam mislio da ćemo biti ovako dobri" "Kad sam dolazio u Rijeku, moram priznati da nisam mislio da ćemo ovako dobro igrati. Kliknuli smo, atmosfera u momčadi je sjajna i gušt je biti ovdje", rekao je Franko Andrijašević koji je ove sezone zabio 11 golova u 15 nastupa. Andrijašević je navodno imao o golemu financijsku ponudu iz Kine. Rijeci se nudilo pet milijuna eura, a Franku oko dva milijuna godišnje, no Splićanin je to odbio i odlučio ostati na Rujevici. "Ne zamaramo se još naslovom prvaka, rano je. Tek smo odigrali prvu utakmicu u nastavku sezone, puno je do kraja. Idemo samo iz utakmice u utakmicu i to je najbolji način", rekao je Andrijašević i dodao kako se momčad ne zamara ni sucima jer im to samo oduzima energiju. Možda još ne razmišljaju o naslovu prvaka, ali su mu sve bliže. Prvu veliku prepreku, što je gostovanje u Osijeku ove sezone sigurno bilo, uspješno su odradili. Rezultati by SofaScore