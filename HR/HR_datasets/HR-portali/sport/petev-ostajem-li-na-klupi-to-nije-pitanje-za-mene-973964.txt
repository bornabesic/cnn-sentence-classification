Foto: Igor Kralj/Pixsell IVAJLO Petev doveden je u Maksimir kao čovjek koji će nastaviti Dinamovu žetvu trofeja, a ući će u povijest kao prvi trener koji nakon 12 godine nije u Maksimir donio nijednu kantu i kojemu je Matjaž Kek očitao lekciju u prvenstvu i u Kupu. Nakon poraza od Rijeke u finalu 3:1, Bugarin nije imao previše opravdanja. "Jako loše smo ušli u utakmicu i radili smo previše pogrešaka. S obzirom na to kako smo igrali, rezultat na poluvremenu je bio jako dobar", rekao je Petev nakon susreta. "Na početku drugog poluvremena smo primili gol kakav se u ovakvoj utakmici jednostavno ne smije primit. Nakon tog gola smo bili dominantniji i onda smo ponovno primili gol iz naše pogreške. Počastili smo Rijeku ovim trofejem", rekao je Petev. Dinamovi čelnici su prije nekoliko dana rekli da je Petev dugoročno rješenje na klupi, no sigurno će preispitati svoje odluke nakon ovakve sezone. "Ostajem li trener? To nije pitanje za mene", zaključio je Petev.