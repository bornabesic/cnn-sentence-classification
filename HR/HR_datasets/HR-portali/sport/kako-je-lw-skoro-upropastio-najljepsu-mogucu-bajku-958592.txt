Foto: Guliver Image/Getty Images U NAJZANIMLJIVIJOJ prijateljskoj nogometnoj utakmici igranoj u srijedu Njemačka je u Dortmundu svladala Englesku sa 1:0. Na prvi pogled ništa značajno s obzirom na to da je u pitanju bila obična prijateljska utakmica, međutim, ona je bila sve samo ne obična. U Dortmundu je dres Elfa posljednji put obukao Lukas Podolski, a da priča dobije filmski i bajkoviti štih pobrinuo se legendarni igrač koji je u svom posljednjem, 130. nastupu za reprezentaciju zabio gol odluke. I to kakav gol. Podolski je s 25 metara raspalio i pogodio same rašlje Hurtova gola. Dobrom duhu njemačke reprezentacije i jednom od najomiljenijih igrača bio je to 49. gol za Elf.  "Bio je to tipičan njegov gol. Posebni igrači zaslužuju odlazak poput ovog. Cijelu karijeru je bio primjer. Uvijek je igrao s osmijehom i obožavao je nogomet. Mislio sam ga ranije izvaditi iz igre, ali na poluvremenu mi je rekao da želi igrati duže. Tako da smo pratiti kako se utakmica odvija i dobro je ispalo da je bio na terenu", rekao je njemački izbornik Joachim Löw, dok je Thomas Müller bio posebno ganut:   Embed from Getty Images  "Boljeg scenarija od ovog nije moglo biti. Da sam ja redatelj, upravo bi ovako ispričao ovu priču. Gol koji je zabio nije neobičan za njega, rekao bih da je i očekivan. Lukas mora uživati u ovim trenucima. Obično nakon ovakvih utakmica stadion se isprazni odmah nakon utakmice. Večeras to nije bio slučaj jer mnogi su ga željeli vidjeti po posljednji put. Kad netko za reprezentaciju odigra 130 utakmica mora biti poseban, a Lukas to jest.''