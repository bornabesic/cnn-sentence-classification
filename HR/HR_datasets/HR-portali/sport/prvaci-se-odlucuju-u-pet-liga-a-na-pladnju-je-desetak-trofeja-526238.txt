Iako su četiri lige petice završile, pred nama je posljednji ludi klupski nogometni vikend ove sezone. Na rasporedu je puno finala kupova, ali i odluke o prvaku u nekoliko liga. U kojima je drama stigla do posljednjega kola. Nakon ovoga vikenda neće se znati još jedino prvak Moldavije - jer Šerif i Dacia igraju majstoricu u utorak - te vjerojatno poljski prvak jer ondje su ostala još dva kola, a četiri su kluba još u mrtvoj utrci! Goal donosi pregled svih ključnih, odlučujućih utakmica ovoga vikenda... Uživajte! Engleska U subotu od 18.30 Arsenal i Chelsea igraju finale FA kupa. Španjolska U subotu od 21.30 na Vicente Calderonu u Madridu Barcelona i Alaves igraju finale kupa. Njemačka U subotu od 20 sati (prijenos na ARD) Borussia Dortmund i Kovačev Eintracht igraju finale kupa. U ponedjeljak od 20.30 je uzvrat razigravanja za 1. ligu između Eintrachta iz Braunschweiga i Wolfsburga, nakon što je Wolfsburg u prvoj utakmici pobijedio s 1:0. Francuska U subotu od 21 sat finale kupa igraju PSG i Angers, za koji igra naš Mateo Pavlović, a u nedjelju od 21 Lorient i Troyes uzvrat razigravanja za 1. ligu, nakon što je u prvom susretu Troyes pobijedio s 2:1. Italija U nedjelju se igra posljednje kolo. Odlučuje se o drugom mjestu i izravnom putiniku u Ligu prvaka (Roma 84 boda, Napoli 83), pa se od 18 sati sastaju Roma - Genoa (Tottijev oproštaj) i Sampdoria - Napoli. A upitan je i još jedan klub koji ispada u 2. ligu (Empoli 32 boda, Crotone 31), pa od 20.45 igraju Crotone - Lazio, te Palermo - Empoli. Portugal U nedjelju od 18.15 prvak Benfica i Vitoria Guimaraes igraju finale kupa. Turska Dva su kola do kraja, a Besiktas (71 bod) može osigurati naslov u nedjelju, kada od 18 sati gostuje kod Gaziantepspora. U subotu (17 sati) Basaksehir, koji ima 67 bodova, ugošćuje Adanaspor. BiH U nedjelju od 17 sati odlučuje se o naslovu prvaka. Igra se zadnje kolo, Zrinjski ulazi s 61 bodom, Željezničar sa 60, Sarajevo s 59, a u posljednjem kolu sastaju se: Krupa - Sarajevo, Željezničar - Radnik, te Zrinjski - Sloboda. Poljska Dva kola prije kraja neviđena gužva na vrhu: Legia ima 40, a Lech, Jagiellonia i Lechia po 38 bodova! U nedjelju od 18 sati u pretposljednjem kolu igraju LKS - Jagiellonia, Lech - Wisla, Korona - Legia, te Lechia - Pogon. Češka U subotu od 17 sati kreće odluka o prvaku jer vodeća Slavia (66 bodova) ugošćuje nezainteresiranu 11. na tablici Zbrojovku iz Brna, a Viktoria Plzen (64 boda) dočekuje Visočinu. Mađarska Vodeći Honved i Videoton imaju po 62 boda i u posljednjem kolu igraju međusobni derbi! Ima li slađeg završetka sezone?! Remi znači naslov prvaka Honvedu jer u Mađarskoj u slučaju istog broja bodova odlučuje broj pobjeda, a Honved ih ima 19, naspram Videotonovih 18. Rumunjska U subotu od 19.45 Voluntari i Astra Giurgiu igraju finale kupa. Škotska U subotu od 16 sati Celtic i Aberdeen igraju finale FA kupa, nakon što je Celtic postao uvjerljivi prvak (bez poraza) i osvojio Liga kup. Srbija U subotu od 18 sati Partizan i Crvena zvezda igraju finale kupa. Crna Gora Odlučuje se o naslovu prvaka, a u zadnjem kolu u subotu od 17.30 sati sva tri vodeća igraju kod kuće protiv zadnja tri kluba na ljestvici!? Zeta ima 57, Budućnost i Mladost po 54 boda, Budućnost ugošćuje Jedinstvo, Mladost Lovćen, a Zeta Bokelj.