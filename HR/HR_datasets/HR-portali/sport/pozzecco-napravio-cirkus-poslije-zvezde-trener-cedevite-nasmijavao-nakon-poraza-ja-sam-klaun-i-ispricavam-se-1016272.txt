Na medijskoj konfereciji nakon utakmice Pozzecco je priznao svoje pogreške i malo se šalio s novinarima. Cedevita je posrnula na gostovanju kod Crvene zvezde u Beogradu i izgubila prvu utakmicu završne serije ABA lige s 81:66 i to nakon što je vodila s 15 koševa razlike. Druga utakmica na rasporedu je u utorak, a Cedevita će kod kuće igrati dva dana kasnije. Iako je Cedevita izgubila, jedan od junaka bio je trener zagrebačke momčadi Gianmarco Pozzecco. Talijan je još jednom preuzeo ulogu trenera nakon što je Mršić ‘popio’ suspenziju, a Pozzecco, inače poznat kao pravi ‘showman’, pobrinuo se da barem malo nasmije javnost nakon ovako teškog poraza. Na medijskoj konfereciji nakon utakmice Pozzecco je priznao svoje pogreške i malo se šalio s novinarima. “Zvezda je zasluženo došla do pobjede, igrali su dobro. Nije mi sada lako pričati, mozak mi je mali, budala sam. Govorite li talijanski? Ne? Onda ću drugi puta na talijanskom”, šalio se Pozzecco. “Radio sam nekoliko grešaka i ispričavam se. Bit će teško i u utorak”, napomenuo je Talijan. Upitan je Pozzecco je li možda pogriješio kada je zvao dva predaha već u prvoj četvrtini. “Sutra ćeš ti voditi momčad uz mene”, ispalio je Pozzecco. Pao je komentar na račun Talijana da je karizmatičan trener, a on je samo kratko kazao, “Ja sam klaun”. Nakon toga se malo uozbiljio. “Srećom imamo u utorak utakmicu. Dobro smo otvorili, bili smo koncentriran i igrali smo odlično, a onda je Zvezda počela igrati agresivnije u obrani. Katić je igrao sjajno cijelu utakmicu, ali nemamo prvog rezervnog igrača. Babić je dosta pridonio, on može igrati ‘playa’, ali onda moramo razmještati sve igrače na parketu, a to je teško protiv tako jake obrane. U utorak će opet biti teško, ali borit ćemo se”, komentirao je Pozzecco. 