Foto: Hina "BOLJE MI je trenirati državnog prvaka nego kod kuće igrati šah", rekao je Marijan Pušnik (56) nakon što je 10. ožujka preuzeo momčad Olimpije. S obzirom na to kako je završila njegova epizoda u ljubljanskom klubu, možda bi bilo bolje da je ostao kod kuće i igrao šah. Samo 25 dana nakon što je predstavljen kao novi trener Olimpije i najavio pohod na titulu prvaka, Marijan Pušnik dobio je otkaz u Olimpiji. Kad je preuzeo "zmajčeke", Olimpija je imala šest bodova manje od Maribora. Ni mjesec dana kasnije, Ljubljančani imaju čak 13 bodova manje od "viola" i Pušnik je utrku za naslov završio i prije negoli je ona počela. U četiri utakmice na klupi Olimpije osvojio je jedan jedini bod i danas se sporazumno razišao s klubom. To najbolje pokazuje koliko je Hajduk promašio kad je na početku sezone doveo izrazito sumnjivog 56-godišnjeg slovenskog stručnjaka, koji se navijačima ulizivao šalom oko vrata. Na kraju se sporazumno razišao s Hajdukom, koji će mu platiti 600.000 kuna, a sličan iznos mogao bi dobiti i od Milana Mandarića s kojim se također razišao sporazumom.