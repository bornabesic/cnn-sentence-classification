U susretu 2. kola rukometne Lige za prvaka PPD Zagreb je u Kutiji šibica pobijedio Nexe 30-23 (15-9). Bio je to najveći hrvatski rukometni derbi, sudar dugogodišnjeg prvaka i doprvaka. Nakon izjednačenog otvaranja utakmice, PPD Zagreb serijom 5-0 u 17. minuti bježi na 9-4 i nakon toga više nije ispuštao prednost. Na poluvremenu je bilo 15-9, a na koncu je završilo 30-23. Hrvatskog prvaka su predvodili Marković i Horvat sa po šest golova, dok je Mandalinić zabio pet pogodaka. U redovima Nexea najefikasniji su bili Halilković sa četiri, te Barišić-Jaman, Sršen i Špiler sa po tri gola. Rukometaši Dubrave su na gostovanju pobijedili Spačvu Vinkovci 35-24 upisavši i drugu pobjedu. Nakon što su u prvom kolu svladali Umag, u drugom kolu bodove su uzeli i Spačvi. Dubravu je do slavlja vodio Ante Babić sa šest pogodaka, dok je Igor Totić obranio sedam lopti. Kod Spačve je najefikasniji bio Ivan Jurić sa sedam golova. Gorica je stigla do prvog slavlja porazivši Umag 27-24. Ivan Laljek bio je najefikasniji u redovima Gorice sa sedam pogodaka. Izuzetno raspoložen kod Umaga bio je Ravnić s devet golova. Nakon dva kola Lige za prvaka na ljestvici vode PPD Zagreb i Dubrava sa po četiri boda, Nexe i Gorica imaju po dva boda, a Umag i Spačva su bez bodova. 