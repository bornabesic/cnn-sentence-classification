Kako bi spriječili moguće navijače nerede na ovogodišnjem izdanju Kupa konfederacija, te Svjetskom prvenstvu koje će se iduće godine održati u Rusiji, FIFA i Rusija će gledateljima izdavati posebne navijačke iskaznice bez kojih se neće moći uči niti na jedan stadion. "Svaki gledatelj će morati imati posebnu iskaznicu bez koje se neće moći ući na stadion. Želimo biti sigurni da će Kup konfederacija i svjetsko prvenstvo proteći bez incidenata," kazao je Colin Smith, direktor za globalna natjecanja FIFA-e. Iz FIFA su poručili kako će 'navijačke osobne' izdavati domaćini prvenstva. Svaka iskaznica će sadržavati fotografiju vlasnika, te osobne podatke i moći će se koristiti i kao viza za ulazak u Rusiju. "Zadovoljni smo napretkom u organizaciji oba natjecanja. Ima još posla, međutim ukupna ocjena je pozitivna. U Rusiji nas očekuje festival nogometa," dodao je Smith. FIFA i Rusija ovim potezom žele spriječiti navijačke izgrede koji su obilježili posljednje europsko prvenstvo u Francuskoj. U Francuskoj su u 'naslovnoj ulozi' bili ruski huligani. Zbog njihova divljanja UEFA je kaznila Ruski nogometni savez (RFU) sa 150.000 eura i uvjetnom diskvalifikacijom s EURO-a. 'Proslavili' su se i engleski, poljski, mađarski i hrvatski navijači. Strahuje se kako bi se nešto slično moglo događati i na World Cupu 2018. Britanski BBC je nedavno u Rusiji snimio dokumentarni film u kojem su ruski huligani prijetili svima, a najviše Englezima. "Netko se drogira, netko puši, netko pije, a mi se tučemo. Svi se raduju Svjetskom prvenstvu. Za neke će to biti festival nogometa, ali bit će to i festival nasilja," poručili su ruski huligani. Kup konfederacija na rasporedu je od 17. lipnja do 2. srpnja, a igrat će se u četiri ruska grada, Moskvi, St Petersburgu, Kazanu i Sočiju. Na njemu će nastupiti osam reprezentacija - svjetski prvak (Njemačka), prvaci po Konfederacijama (Portugal, Kamerun, Meksiko, Čile, Novi Zeland, Australija), te domaćin Rusija. Svjetsko prvenstvo je godinu kasnije, od 14. lipnja do 15. srpnja, a utakmice će se igrati u 11 ruskih gradova. >>Uefa kaznila Dinamo, iz kluba poručuju: Zatečeni smo ovom drakonskom kaznom! 