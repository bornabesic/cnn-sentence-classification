NOGOMETAŠI Reala iz Madrida učinili su još jedan korak ka osvajanju naslova španjolskog prvaka svladavši Sevillu u susretu 37. kola Primere 4:1, na svom Santiago Bernabeuu. Real je poveo kontroverznim golom Nacha (10.) koji je izveo slobodan udarac s 20-ak metara bez da je sudac dao znak i prije nego što su gosti postavili obrambeni zid, na 2:0 povisio je Cristiano Ronaldo (23.), da bi nadu gostima početkom nastavka vratio Jovetić (49.). Ipak, Ronaldo (78.) svojim drugim golom i Kroos (84.) u završnici su osigurali nova tri boda za Real. Mateo Kovačić igrao je za Real do 72. minute kada ga je zamijenio Luka Modrić. Real sada ima 87 bodova, kao i Barcelona koja je također 4:1 kao gost svladala Las Palmas, ali Real će do kraja prvenstva odigrati još dvije, a Barcelona samo jednu utakmicu. Madriđanima nedostaju još četiri boda da čak i uz trijumf Barcelone u posljednjem kolu osvoje naslov prvaka, drugi nakon pet godina i tek treći nakon punih devet. Kraljevski klub u srijedu igra protiv Celte u Vigu, u zaostaloj utakmici i u slučaju pobjede u zadnjem kolu protiv Malage bod mu je dovoljan za naslov prvaka. Drugim riječima, meč u Vigu u srijedu bit će jedan od najvažnijih u posljednjih nekoliko godina za Real, a da nije bilo kardinalne pogreške suca Undiana Mallenca, Kraljevi bi na noge Celti morali bez svog prvog topnika Cristiana Ronalda.  U 32. minuti utakmice protiv Seville Ronaldo je u jednoj kontri gostiju grubo s leđa šakom udario braniča gostiju Clémenta Lengleta. U najmanju ruku faul za žuti, no mediji u Andaluziji i Kataloniji tvrde da je Portugalac trebao dobiti direktni crveni zbog namjernog udaranja u lice. Sudac Mallenco opravdano je pustio prednost i u nastavku akcije gosti su pogodili vratnicu. No veliki sudački gaf bila je činjenica što Ronaldu nije naknadno dodijeljena opomena. Bio bi to peti akumulirani žuti karton za Portugalca koji bi zbog toga izostao s vjerojatno ključne utakmice u Vigu te jedne od najvažnijih utakmica u novijoj povijesti kluba.