Screenshot (Youtube) "NE, NE, nemojte mi pljeskati", govorila je publici utučena Garbine Muguruza nakon ispadanja s Roland Garrosa. Braniteljicu naslova sa 6:1, 3:6, 6:3 pobijedila je domaća tenisačica Kristina Mladenovic. Muguruza je stadion Suzanne Lenglen napustila u suzama, ne toliko zbog ranog ispadanja, već zbog odnosa publike.  Navijači, koji su naravno bodrili francusku tenisačicu, zviždali su španjolskoj igračici, ometali je tijekom igre, a svaku njenu pogrešku nagradili pljeskom. "Bolan, jako bolan poraz. Publika je bila grozna. Ne razumijem ih. Zaista ne razumijem. Ne mogu ovo objasniti. Da ste bili na mom mjestu na terenu, shvatili biste sve. Ne želim više ništa reći", govorila je Muguruza i briznula u plač. Razočarana je i ponašanjem suparnice koja se radovala njenim greškama. Mladenović, pak, ne smatra da je publika pogriješila u odnosu prema braniteljici naslova. "Mislim da nisu prešli granicu. Znam da su jednom, i to je bilo ružno, urlali između njena dva servisa. To se jednom dogodilo, ostalo je sve bilo OK."