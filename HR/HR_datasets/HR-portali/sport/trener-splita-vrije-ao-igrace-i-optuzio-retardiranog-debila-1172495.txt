Maštovito objašnjenje za ispadanje RNK Splita iz Prve HNL imao je trener Bruno Akrapović nakon poraza od Osijeka. Za to je optužio - službenog spikera u Parku mladeži! - Bili smo bolji dok nije retardirani debil (nap.a mislio na službenog spikera utakmice) objavio rezultat u Vinkovcima, da je Cibalia izjednačila. Tada je palo u vodu sve što sam radio na motivaciji igrača - rekao je Akrapović, prenosi Dalmatinski portal. Akrapović je nastavio vrijeđati čovjeka dok ga nisu upozorili da je spiker ispred njega. - A vi ste taj debil? Ja ostajem pri tome, a mogu tvrdnje i dodatno pojasniti - rekao je Akrapović na što mu je spiker odgovorio: - Ne treba, vaše riječi govore o vašoj kulturi. Zatim je Akrapović udario po igračima. - Ostavljali su ljudi jedni druge na cjedilu, pritom mislim na pet - šest igrača, ali neću govoriti o imenima. Nisam ih otjerao jer nada umire zadnja, nadao sam se da će mi ti igrači pomoći, pa ih nisam udaljavao iz momčadi. Nije poštedio ni vodstvo kluba. - Očekivao sam input, prije svega financijski i od strane predsjedništva, zamislite da 17 mjeseci neki igrači nisu primili plaće - rekao je i dodao da je "fantastično zadovoljan onim što je napravio s obzirom na uvjete". Akrapović je na kraju rekao da više nije trener Splita. Crveni nisu dobili licencu ni za drugu ligu, a klubu su najavili da će se pravno boriti protiv odluke HNS-a.