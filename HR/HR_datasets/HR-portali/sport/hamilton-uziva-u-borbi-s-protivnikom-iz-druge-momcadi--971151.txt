LEWIS HAMILTON kaže da konačno uživa u borbi s vozačem s kojim ne dijeli poslodavca. Britanski pilot Mercedesa za Sebastianom Vettelom trenutno zaostaje sedam bodova.  Hamilton se prošle tri sezone za naslov borio s momčadskim kolegom Nicom Rosbergom s kojim je  osvojio 51 od 59 utrka u tom periodu, a pritom je često spominjao kako bi volio da se borbi za naslov pridruži i netko iz ostalih momčadi, kao što je to bilo 2010., kad su se za naslov borili vozači Red Bulla, Ferrarija i McLarena. Ove godine Ferrari je u najboljem izdanju u posljednjih deset godina, što je Vettel sjajno iskoristio i trenutačno vodi u poretku vozača, a najgori rezultat mu je drugo mjesto. "Trenutačna borba s Vettelom definitivno mi je jedna od najdražih, ako ne i najdraža. Zaista loše pamtim pa se ne sjećam svih borbi, ali mogu reći da sam u puno boljoj situaciji nego prošle godine,” rekao je Hamilton. "Užitak je puno veći kada se borim protiv suparnika iz drugog tima, između ostalog i jer nema napetosti unutar Mercedesa." Hamiltonu su se želje ostvarile i na VN Španjolske imao je blisku borbu za pobjedu s Vettelom, s kojim se skoro sudario nakon što je Nijemac izlazio iz boksa nakon druge promjene guma. "Da me udario u prvom zavoju i da nisam završio utrku, a da je on pobijedio, ne bih mu rekao ‘sjajan posao Sebastian", komentirao je Hamilton njihov okršaj u prvom zavoju. "Bio je agresivan, ali uspio sam se izboriti i izbjegao sam kontakt." "Mislim da je pokazao poštovanje, ali nakon utrke sam osjetio da je ljut. Nikad nismo sretni kad završimo drugi, da je drukčije bio bih zabrinut jer ne postojimo zato da bismo bili drugi."