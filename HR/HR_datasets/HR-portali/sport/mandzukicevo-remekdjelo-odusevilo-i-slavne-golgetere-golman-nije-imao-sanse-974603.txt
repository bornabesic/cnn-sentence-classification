Foto: Getty Images/Guliver Image MARIO MANDŽUKIĆ postao je u subotu u Cardiffu prvi Hrvat koji je postigao gol u dva finala Lige prvaka.  Mandžukić je u finalu u Cardiffu zabio Real Madridu u 27. minuti i donio Talijanima 1:1 nakon Ronaldovog pogotka sedam minuta ranije. U nastavku je uslijedio slom Talijana i pobjeda Reala 4:1. Fantastične škarice u rašlje u par minuta su obišle svijet i svi se dive Mandžukićevoj majstoriji.   Mandžukić je 2013. godine u finalu Lige prvaka protiv Dortmunda zabio za Bayern, a samo je šest igrača u povijesti uspjelo zabiti u dva finala. Osim Ronalda, to su Raul koji je za Real Madrid zabio 2000. i 2002., Samuel Eto'o s Barcelonom (2006, 2009), Lionel Messi s Barcelonom (2009, 2011) i Sergio Ramos (Real Madrid, 2014 i 2016).   Mandžo je jedini kojemu je to uspjelo, a da nije igrao u Realu ili Barceloni. Treći je igrač u povijesti koji je zabio u finalu za dva različita kluba. Osim Cristiana Ronalda, koji je zabijao za Manchester United i Real, uspjelo je to i srpskoj legendi Veliboru Vasoviću.  Hrvatskom reprezentativcu naklonili su se i neki od najvećih napadača u povijesti igre poput Garyja Linekera, Alana Shearera i Michaela Owena. "Sjajan udarac. Tehnički je bio fantastičan, golman nije imao šanse. Kockao se i isplatilo se. Sjajan gol!", rekao je Alan Shearer. "Kakav senzacionalan pogodak! WOW!", napisao je Lineker. Steven Gerrard je u izravnom prijenosu rekao: "Kakva nevjerojatna završnica Mandžukića!"   Rio Ferdinand je također u nevjerici dodao: "Kakav gol! Možemo govoriti o tome je li golman mogao obraniti, ali treba cijeniti ovu tehniku i sjajnu egzekuciju".