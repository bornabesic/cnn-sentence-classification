Foto: NK Rijeka, PIxsell / Nel Pavletić  "PRIMiJETILI smo pojačanu kupnju ulaznica za zapadnu tribinu, pa smo obustavili prodaju", potvrdio je Krešimir Antolić, Dinamov povjerenik za sigurnost, namjeru navijača Rijeke da za zadnju utakmicu prvenstva i veliku proslavu naslova usred Zagreba, zakupe više od kapaciteta koji im je domaćin ustupio. I ovako će atmosfera biti neviđena: pet tisuća Riječana stiže i službeno detronizirati Dinamo i nakon 11 godina odnijeti im pehar iz Zagreba. Utakmica na Maksimiru je od 19 sati. S Rijekom dolazi i predsjednik Damir Mišković, koji je propustio potvrdu naslova i emotivno slavlje na Rujevici. Armada će potpuno zavladati Maksimirom, Bad Blue Boysi ne dolaze organizirano na utakmicu, već gledaju u Tkalči. Armada cijelu sezonu ruši rekorde, pa i ovaj put bilježi svoje najbrojnije gostovanje. Ulaznice su rasprodane u rekordnom roku. Dinamo je ustupio gostima, osim cijelog juga, dodatni dio na jugozapadu. "Očekujemo i da će oni nama izaći u susret kada dogodine budemo slavili naslov na Rujevici", kaže Antolić. Armada stiže organizirano autobusima, pokret je s Grobnika pod pratnjom policije u 14.30. Veliki broj navijača stiže osobnim automobilima. Prema procjeni Armade, bit će ih nešto manje od šest tisuća. Četiri tisuće na jugu, 700 dodijeljenih mjesta od Dinama i tisuću ugrabljenih iz slobodne prodaje.  Na Korzu pehar čekaju deseci tisuća građana  Tri tisuće Riječana bodrilo je Rijeku ove sezone u prvom derbiju s Dinamom na Maksimiru, u Split su putovali trajektom, također na jedno od najmasovnijih gostovanja u Dalmaciji. 3500 navijača Rijeke bilo je na finalu Kupa 2014. godine, a do Stuttgarta je potegnulo 2500 navijača u play offu Europa lige Ranije, navijači Rijeke putovali su u velikom broju vlakom na finala Kupa bivše države u Beograd ('78., 79' i 87'), prugom su masovno dolazili u Varaždin (finale Kupa 2006.) i Zagreb (finale Kupa 2014.), brojnim autobusima na finale kupa 1994. (Zagreb) i 2005. (Split), i na već spomenuti posljednji maksimirski derbi. No,, danas se sprema neviđena invazija. Nakon slavlja u Maksimiru, momčad novih prvaka pehar donosi na Korzo. U otvorenom autobusu proći će centrom Rijeke, dok je na kultnom trgu glavni dio proslave naslova. Rijeka će do jutra gorjeti, a Armada u nedjelju sprema veliki karusel. Na Korzu će ih noćas dočekati deseci tisuća građana.