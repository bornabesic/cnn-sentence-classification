Hrvatski nogometni savez (HNS) je odlukama svojih tijela za licenciranje završio središnji postupak licenciranja klubova za natjecateljsku godinu 2017/18., pa je tako licence za nastup u prvoj HNL dobilo 13 klubova, dok je njih šest dobilo licence i za nastup u eurokupovima. Licence za nastup u Prvoj HNL u sezoni 2017/18. dobilo je devet od 10 aktualnih prvoligaša, jedini koji nije dobio licencu je trenutačno posljednje plasirani sastav lige Split, koji nije dobio licencu niti za Drugu HNL, prva tri sastava u Drugoj HNL, Rudeš, Gorica i Solin, te Zagreb. Tri kluba koja dobila licencu za nastup u Prvoj HNL za stadion na kojemu će igrati domaće utakmice naveli su Maksimir, to su Dinamo, Lokomotiva i Gorica. Dva kluba, Zagreb i Rudeš, licencu su dobili uz prijavljen stadion u Kranjčevićevoj ulici, Hajduk, Rijeka, Cibalia, Inter, Osijek, Istra 1961 i Slaven Belupo imaju licence za igranje na svojim dosadašnjim stadionima, dok bi Solin, ukoliko se plasira u prvu ligu, svoje domaće utakmice igrao na stadionu Park mladeži. Licence za nastup u UEFA-inim natjecanjima dobili su Dinamo, Hajduk, Lokomotiva, Osijek, Rijeka i Slaven Belupo. U objašnjenju odluke iz HNS-a navode kako su uvjeti za dobivanje licence ti da tražitelj licence ispunjava kriterije iz pet skupina kriterija, a to su sportski, infrastrukturni, administracije i stručnog osoblja, pravni i financijski.