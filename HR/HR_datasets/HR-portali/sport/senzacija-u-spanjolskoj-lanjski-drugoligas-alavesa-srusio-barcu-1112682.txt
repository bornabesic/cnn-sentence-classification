Momčad Alavesa priredila je senzaciju u španjolskom nogometnom prvenstvu svladavši u 3. kolu aktualnog prvaka Barcelonu na Camp Nou s 2:1 (1:0). Alaves je prošle godine bio drugoligaš, a do druge pobjede u povijesti na velebnom stadionu u Barceloni momčad pod vodstvom Argentinca Mauricija Pellegrina stigla je pogocima Deyversona (39) i Ibaija (64). Jedini strijelac za domaće bio je Mathieu (46) koji je nedugo nakon izjednačujućeg pogotka imao čistu priliku za vodstvo Katalonaca. Trener Barcelone Luis Enrique postavio je momčad bez Lionela Messija i Luisa Suareza. Argentinca je uveo u 60. minuti, a Urugvajca šest minuta poslije, ali mu to nije donijelo željeni efekt. Hrvatski reprezentativac Ivan Rakitić igrao je cijelu utakmicu za Barcelonu koja je ovim porazom pala na četvrto mjesto sa šest bodova, iza vodećeg Real Madrida sa 9, Seville (7) i Las Palmasa (6). Alaves se neočekivanom, prvom pobjedom u sezoni probio na sedmo mjesto s pet bodova. Nogometaše Las Palmasa nekoliko je minuta dijelilo od pobjede nad Sevillom u 3. kolu španjolskog prvenstva, da bi na kraju, pogotkom u posljednjoj sekundi dvoboja za 2:1, izgubili sva tri boda. Dominguez Tanausu je pogotkom u 16. minuti doveo Las Palmas u vodstvo, koje su gosti na stadionu Ramon Sanchez Pizjuan držali sve do 89. minute. Tada je Bigas skrivio kazneni udarac, za to zaradio i isključujući, drugi žuti karton, a precizan je za 1:1 bio Sarabia. Veliki preokret i pobjedu Sevilli donio je 20-godišnji Carlos Fernandez pogotkom glavom u posljednjoj akciji na utakmici. Tako je Dinamov suparnik u skupini Lige prvaka, došao do druge prvenstvene pobjede i sa sedam bodova se privremeno probio na drugo mjesto iza stopostotnog Reala koji je u ranijoj utakmici s 5:2 svladao Osasunu, uz pogodak kapetana hrvatske reprezentacije Luke Modrića. Las Palmas je doživio prvi poraz u sezoni, a Marko Livaja je odigrao cijelu utakmicu te u 45. minuti zaradio žuti karton. Villarreal je slavio na gostovanju u Malagi s 2:0, a za pobjedu su zaslužni Jaume Costa (33) i Nicola Sansone (44). Pobjeda Villarreala je mogla biti i uvjerljivija, ali je u 40. minuti Bruno loše izveo kazneni udarac koji je vratar Malage Kameni obranio. Madridski Atletico je s 4-0 slavio na gostovanju kod Celte Vigo, a Šime Vrsaljko nije bio u momčadi. 